○朔戊午上在貞陵洞行宮○以金大來爲直提學睦長欽爲執義崔有源爲典翰黃敬中奇協爲校理成時憲爲副修撰李士慶爲正言○諸大臣啓曰古禮不絶於婦人之手請令內外皆安靜而俟之○司諫院啓內官閔希騫流竄答曰可從之事則留難至此乎先朝信任之宦何忍流竄耶不須煩論○忠淸道生員吳暐等請五賢從祀文廟答曰五臣之賢朝廷非不知之也只緣從祀擧措甚大自有議定之日爾等退修學業可矣○禮曹三堂上李爾瞻南瑾李瑗啓曰臣等伏見領敦寧府事沈喜壽議多費說話掩蔽卞誣實迹臣等不勝驚訝敢陳其梗槪焉今此卞誣之擧固出於不得已非敢好爲不必爲之事也往在己丑頒降無將云將者逆也見無禮於其君者如鷹鸇之逐鳥雀也無禮於其君者逆也謀害君上者逆也謀危宗社者逆也逆有大小而其爲逆則一也春起之招有施賞不均後雖有變不肯禦敵云鶴齡等三賊非謀害君上而逆之大者乎臣又考見先王朝傳敎購捕鶴齡等事目與購捕逆賊權龍同賞則國家以三賊爲逆者久矣旣謂之逆且爲承服則安有可問之事不待時而斬明矣其時獄官義理不明以謀害君上爲亂言以三覆之律始誅土里而使鶴齡等得延數十年之命夫三覆者疑似之獄也鶴齡等有何可疑之事乎旣已承服則爲禁府者速爲處置無留一刻可也推案之在政院者取而考之亦可也臣於逆徒有何顧護遲延之心今見禁府啓辭有春起二十年獄情眞僞不無參互云春起之罪狀有難辨者乎臣以爲逆魁而反置於罪疑之地臣未知有司之意也又曰推案在政院未得任意取考云推案乃當初禁府文書也政院何人敢爲攔阻而臣何知禁府欲考之初心乎禁府之所懼惟在違律而旣不治獄徒歸罪於臣且其啓辭隱然有未安之意臣不可晏然在職請命鐫遞臣職以安愚心答曰勿辭○弘文館亦上箚請從兩司之論答曰逆狀未著從容處之未爲不可而且某處留置唯在嚴守而已安論絶島與門外乎但如是啓之限端緖現出間姑爲勉從○禮曹啓曰今見義智等書契以爲日本使臣不要另差別人而景直自當之有若爲我國除弊而有所周旋其情難測而旣持國書自謂奉命則我國亦當以使臣接待不必與之深較但義智以未得澆奠床爲失禮云使臣不來條約未定之前不可進香之意前已言送不可異同傳曰允時倭使來境上請上京進香故有此答○承政院啓曰臣等伏見尹善道網打善類之疏滿紙張皇無非誣罔搆捏扶邪害正之計兇人罔極乃如是耶李爾瞻一心徇國忘身討逆永慶及珒直哉悌男前後討逆其衛上之忠安社之功昭如日星則其見嫉於諸賊餘孽固其宜也以坤本非識字之儒受人陰嗾先上網打之疏今者善道以以坤克健之徒黨承望大奸人風旨反以盡心討逆之臣指爲擅弄威福欲陷於不測之地至以股肱耳目論思銓選館擧儒生及喉舌之官爲腹心徒黨侮辱朝廷謀害士類至於此極臣等職忝近密重被構陷將至不測之地不可晏然在職乞命罷遞答曰兇疏何足與較勿辭盡職○己未禮判李爾瞻呈辭傳曰予方患疾此時藥房提調不可不仕安心勿入速出察職○兵判朴承宗呈辭傳曰予方患疾久未平復此非人臣燕息之日況大政迫近獄事未畢姑爲安心調理以行○兩司啓曰臣等再昨伏見尹善道上疏大槪相與驚怪莫知其由詆斥大臣三司喉舌銓曹罔有紀極其欲以惡名加於討逆之臣厮殺士類網打一隊爲計極其陰慘比諸近來怪鬼輩陷人之疏特有甚焉李爾瞻孝友淸白忠誠節義國人所談自戊申以來屢値國難翊戴聖明所討者逆所斥者邪所愛者君討永慶誅弘老擔當不避斥讓本攻全恩不遺餘力至於炳幾悌男之亂奮不顧身扶君父於水火植綱常於泯滅其有功於宗社生民亦聖明之所知也謀危餘孽全恩邪黨悌男兇徒布在散地含怨入骨群醜潛伺乃做出廢大妃之說爲陷人之一機穽及其兇謀不售奸狀敗露猶復乘機益肆其毒或做出飛語傳播遠邇或投兇疏眩亂宸聰不測之計可愕之事不一而足幸賴聖明不得肆其奸今値孝甲復科之計謂有可乘之隙三司論執有何一毫私意於其間而此輩抵掌揚擘相率而起以以坤爲先鋒克健爲繼援善道迭唱辭極兇悖至以擅弄威福爲爾瞻罪目又以朝廷縉紳館學儒生皆謂之腹心徒黨搆虛捏無指爲亂逆必欲先除爾瞻次除大臣以下三司喉舌銓曹館儒空人之國而後已不亦慘乎夫腹心徒黨者黨逆之謂也朝廷縉紳館學儒生殿下之臣也其誅討亂賊扶植正論不過爲君父而已爲宗社而已乃反以殿下討逆之臣指以爲腹心徒黨則是豈止於汚辱朝廷而已哉臣等前後所討之逆無非上稟聖明告諸宗廟掃除兇逆彰明義理此聖上之所洞燭神明之所可質誠使全恩讓本之邪說永慶悌男之大逆不出於前後而人皆知誅討之大義則臣等雖欲以護逆攻人得乎其疏曰弑父與君之賊無則已有則必出於此輩臣等未知弑逆之賊出於討逆之類乎出於護逆之類乎直恐他日構誣討逆之人戕殺士類之禍以此爲張本也又聞皷唱邪說之元翼比於司馬光脅君負國之德馨謂之一心徇國掩蔽聖功之喜壽謂之特立不撓其他茂績澤雷孝誠黨惡陷君之賊以爲無罪抵死營救不有國家已定之罪欲角立一邊是非爲目前翻轉之計謂謀逆爲非逆謂討逆爲植黨盡鏖討逆之一隊其心所在明若觀火豈無所恃而然哉是非幺麽一善道之所爲亦非老賊惟幾之所做大奸人潛伏陰嗾之狀至此而無所逃矣臣等俱以無狀待罪言地旣不能明討逆之大義反被群孽罔極之醜詆而橫被惡名不可仍冒請竝命罷斥臣等之職答曰兇疏何足與較可安心勿辭○傳曰尹善道絶島安置惟幾與善道大異只削奪官職放歸田里○慶尙道儒生南自新等上疏請先治尹惟幾黨惡陷賢之罪次正尹善道誣告罔上之罪事○禁府都事鄭潔罪人柳惺追刑屍身押來事出去○弘文館啓曰臣等伏覩頃日尹善道上疏大槪先治李爾瞻擅弄威福之罪次治柳希奮朴承宗忘君負國之罪臣等相與驚怪莫知其由及見政院之啓兩司之嫌然後始知主意專斥三司臣等亦三司之一也欲引咎自貶則恐陷彼術欲循默不言則恐負聖明竭論極言冀賜照臨夫善道之所以動搖三司者豈無其意只以爾瞻終始討逆三司與之討逆除去爾瞻動搖三司使不得討逆則逆黨安矣逆黨安則渠樹大功於逆類報群賊之深讎此其志所以寧負國家而欲爲此不可成之計其爲謀亦疎矣姑以爾瞻前後所討之逆而言之永慶也逆珒也直哉也悌男也以所攻之邪論而言之好閔也德馨也元翼也以恭也喜壽也善道外攻爾瞻內救諸賊其心以爲除一爾瞻則討逆之輩不能自振三司論議自底摧沮故敢上兇疏爲一網打盡之計其搆虛捏無傾陷善類之狀如鬼如蜮到此畢露況爾瞻之忠孝大節可質神明而受誣如此臣等區區之義淺淺之誠雖知亂逆之當討而亦不過取怨於渠輩而已以此受誣無足怪矣善道志存護逆陰害善類受人指嗾甘心亂首其無知後君之罪固不足責藏蹤秘跡潛伏主謀者有甚於脅子之惟幾故臣等不曰善道而曰惟幾不曰惟幾而曰陰嗾者也噫百僚少和睦之風朝廷有傾軋之習乘機伺釁百計圖報今日嗾一人明日嗾一人假托儒名冒呈儒疏含沙射影愈往愈深臣等竊恐殿下之朝廷殆無寧靜之日而終至於國不國也臣等忝侍經幄厚被誣詆不可冒居重辱名器請亟命鐫削臣等之職以快黨逆負君者之心答曰兇疏何足與較安心勿辭○辛酉幼學閔聖及上疏大槪請顯加尊號以彰誠孝○司憲府啓曰南道兵使玄楫濟州遞來日月已久身在閑職渠若有掃墓之誠則受由往還豈無其日及授閫寄所當汲汲登途猶恐遲滯海西之於北關彼此逈隔何敢生意掃墳冒呈猥濫之疏武夫驕橫近來益甚他日緩急極爲可慮公洪水使申景澄前爲慶尙水使時敢以私親之故偃然上疏疏中敢言其父在公洪道其欲相換之意昭不可掩旣免退黜又被相換之特命物情莫不駭怪請玄楫申景澄竝命罷職○己巳柳正信爲全羅水使時寶城郡戰船受價防納事覺監司具義剛以聞○大司憲南瑾大司諫鄭造執義金質幹司諫吳汝檼掌令林健鄭道持平南宮㯳獻納柳汝恪正言洪堯儉韓暿合司請許頊崔天健成泳圍籬安置○兩司合啓曰司果尹惟幾本以奸回邪毒之物蛇虺其性狗彘其行言其家行則母死不葬也賣食父妾也爭財殺兄也語其行己則刼奪民田也居官貪濁也附勢托婚也一生用心萬惡俱備屢被臺論見棄人類失志怏怏含憤蓄怨承望奸人風旨誘其子善道投疏謀陷朝廷網打士類假攻爾瞻謀陷聖上至引京房與漢元問答之說肆然譬君父於幽厲二世則無君不道之心著矣又以弑君與父之惡名加之於討逆之士類設一機穽爲永慶圖復之地爲悌男翻獄之計以皷唱邪說之元翼比之司馬光以容護逆㼁之德馨謂之一心徇國以私書謗上之喜壽反謂特立不撓附會三奸稱譽不已至於茂績澤雷孝誠俱以誣上脅君之賊得罪宗社減死投竄而公然營護一至於此忘君父護逆者指以爲忠賢爲君父討逆者反以爲黨逆上自大臣下至儒生必欲鏖滅空國後已其意將欲置聖明於何地也其無君父蔑王法護逆黨陷朝廷之罪父子惟均請惟幾及善道竝命絶塞安置○幼學閔濬上疏大槪請亟正尹善道欺君謗上護逆陷君之罪亟示至公之道至嚴之典○答合司曰予意已諭何至於合司煩啓乎休論可矣○答合啓曰徐當發落○答府曰玄楫時未赴任拜辭前掃墳陳疏有何所妨申景澄事勿爲煩論○承政院啓曰啓箚勿入數日傳敎後入之事命下而臺諫來啓故不得不入啓矣傳曰知道予証尙未減歇如此不急啓辭數日姑勿煩啓事言于兩司○壬戌承政院啓曰此備忘言于兩司則以爲合司大論不敢姑止云矣答曰君上患疾累度受針尙未差減軍國重務則固當卽爲入啓而至如不急啓辭何必强論於靜攝之日乎雖曰大論事非緊急臺諫亦人臣也不有傳敎强曰不敢姑止其可謂知輕重識事體乎限予平復間勿爲煩啓事政院察爲○兩司合司啓曰臣等將頊天健泳三賊事論列累月未蒙一兪物情愈憤昨始合司矣伏見聖批何至於合司乎休論可矣又於答政院之啓以如此不急啓辭姑勿煩啓事言于兩司爲敎臣等竊惑焉討逆萬世之大義也雖在他國猶且沐浴而請討則固不可頃刻少緩臣等之合司籲呼者誠以此也臣等誠未格天言不見信皆由疲軟不職之罪不可靦然因冒請命罷斥臣等之職答曰姑待予証差歇論啓何妨勿辭退待○弘文館箚子大槪請兩司竝命出仕許頊崔天健成泳尹惟幾父子快從公論○庚午備邊司啓曰國家凡有所作爲枉費功力皆歸虛地前日山城之役欲其聲勢相接廣置於諸處賦繁役重之民仇視城池無意入保長子之疲力民所不與尹鐸之所寬終爲保障前啓下各處山城勢不可一時竝擧其應守數城軍兵隊伍糧餉器械各其道監司專力措置山城所在之邑係干賦役及監兵營所納雜物一應徭役蠲除完復且勿論僧俗募入減役使民情便順專意於城守漸次皆有守城之志則先設之城未必不效於他日而他處之城亦可觀便料理矣此等曲折更爲行會于四道監司會同主兵之官參商前日下諭事意使之破格磨鍊條列啓聞何如傳曰允○館學儒生李傳芳等上疏大槪請亟焚善道兇疏明示好惡以靖朝廷以安士類○答弘文館箚曰出仕事依啓自當酌處靜攝之日勿爲瀆擾許頊等事九年之後今始更論則限平復間停論何妨勿爲瀆擾○癸亥答館學儒生疏曰疏辭具悉朝廷自當處置爾等勿爲更煩退修學業○禮曹判書李爾瞻呈辭傳曰卿爲國任怨以致情外之言兇疏何足介意自上未寧之日卿不可退處宜安心勿辭○以金昈爲持平黃紐爲注書李之華爲奉敎韓定國韓昅爲待敎○甲子以合啓尹惟幾父子事傳曰議大臣以啓○鄭文翼絶島圍籬安置珍島定配領議政議國計蕩竭莫此時爲甚宣惠廳旣已有效此疏之意亦與宣惠廳一般試行似當若或有小小掣肘之事則可以臨時處之但今大臣或在外或呈告如此更張大段事不可不收議且廣收廷議決之伏惟上裁傳曰姑待大臣齊會廣議以處○傳曰今此春幡子非但麤造日暮後進排內殿小春幡子翌日始入近日國綱解弛百事怠慢節日進上之物公然翌日進排此前古所未有之事而今始見之極爲駭愕官員之不職下人之緩慢莫此爲甚當該官罷職下人囚禁重冶○平安道觀察使金藎國狀啓江邊一帶距營門絶遠守令邊將之橫恣不法者無所忌憚自古江界府使滿浦僉使中文官差送使之彈壓其意有在府使安玏箇滿在於正月其代文官中廉謹有才略者各別擇遣冬至使權慶祐死於越江數十里之地則所率軍官子弟所當落後還來而軍官卞應寬尹敬仁金泰榮打角子弟金應鼐等利其赴京得貨委棄使臣喪柩追隨副使無端入去極爲駭愕令攸司査覈處置○壬申大司諫柳澗司諫尹讓獻納朴汝樑啓曰先朝所定別試該曹將行於開月玆於頃日敢請退行而啓辭中所謂冊封之前一款乃指冊使未來而言也今聞物議以請退科擧爲非以措語未安爲辭一番啓辭惹起人議請罷臣職○領議政奇自獻議曰臣病勢轉加欲爲呈辭而大禮當前不敢爲之今日吏曹官員以回答使議出事來到而病革不得面議令吏曹差出事使舍人入啓尹善道事病中朝報亦不能詳見而臣今病且死又不得獻議尤不勝惶恐戰慄之至傳曰勿爲惶恐未安國事艱虞予亦患疾未差卿宜速爲調理出仕事遣史官諭之○戶曹啓曰病不收議上裁何如傳曰調度使若不擇送則其弊無比極擇淸愼有計慮人差送可矣更問于領相善處且田野荒廢處令各邑守令親審詳察一一勸耕使之墾闢○傳曰善道絶島安置尹惟幾則與善道有異只削奪官職放歸田里答前日合啓也○幼學李泂上疏曰伏以臣生逢聖世沐浴淸化固不可無絲毫報效也且念凡有關係宗社安危而朝廷無敢言者則其責當在於草野豈可諉以出位而含默以負我君父乎禮曹判書李爾瞻擅弄威福權傾一國勢逼人主道路以目而尹善道以一介書生目見宗社之危敢進瀝血之疏凡有血氣莫不聳動咸仰聖上廓揮乾斷則爲爾瞻者席藁待罪之不暇爲其腹心徒黨者亦且恐懼之不暇而爾瞻略不顧忌益肆兇焰至於政院三司之官泮宮四學之儒唯知有爾瞻不知有君父怒目揚衿搆虛捏無必欲陷善道於死地汲汲然猶恐或失其心所在路人所知如都承旨韓纉男者其子不文而取科第人言藉藉且其一子登第於前年式年所謂字標相應正指此人等輩則尤當恐懼引避而偃然仍冒恣其兇臆聖批未下之前敢爲凶慘之啓上試君父之意下爲立幟之地昔日我先王他日立朝用心可知之敎至此益驗矣噫今日政院三司非殿下之政院三司乃爾瞻之政院三司也今日泮宮四學非殿下之泮宮四學乃爾瞻之泮宮四學也善道所謂今已蔓矣者不亦信乎圖之不早勢將安歸言念及此不寒而粟彼所以構陷善道者其語雖多其要有三護逆也醜行也受人指嗾也夫護逆者便是逆也豈憂國忘家愛君忘身如善道者之所爲也哉張栻有言曰於犯顔敢諫中求伏節死義之臣善道冒瀆威嚴敢言權奸則犯顔敢諫莫此若也護逆豈此人所爲乎彼所謂樹大功於逆黨所謂爲永慶報復之地爲悌男翻獄之計者蓋欲惑亂聖上之聰明而必欲置言者於不測之地也信乎古人之言曰言人主之過則易言權臣之過則難也以此推之則三司政院館學之待爾瞻可謂過於待君父而爾瞻可謂權傾人主矣爾瞻之黨不能卞白爾瞻擅弄威福行私場屋等事而每以孝友淸白一心討逆爲言臣竊怪之夫孝者始於事親中於事君渠之事君如此則可謂孝乎夫淸者不貪權不樂勢渠之專擅如此則可謂淸乎又有一說焉設使渠眞有孝行豈無他日而渠身未死先立旌門職在宗伯又撰己行孝者果如是乎渠之四子文名未著連捷巍科家世素貧甲第連甍淸者果若是乎而況討逆乃天地之常經人臣之大義凡爲臣子孰不盡誠固非渠等所獨請討而貪天之功爲己之力且以護逆二字爲陷人之機穽其陽爲國計陰斥異己之謀巧且慘矣景禧陰謀爲逆之狀畢露於鳴國之招累屈於對卞之時則其爲謀逆無異諸賊而爾瞻營護三司噤默者何也蓋爾瞻與景禧素甚交密而爾瞻之子又出於賊招故也嗚呼一自善道極論權奸姦黨以死自誓蜂起呶呶構陷之慘如彼其極而幸賴聖鑑孔昭尙不能肆其兇計中外之人皆謂殿下已知爾瞻之罪擧欣欣然有喜色而相告曰我國其庶幾乎然而臣之憂懼抑有甚於前日其故何也自古權奸若知君上知其情狀則死中求生之謀無所不用其極今我聖明旣不從其言而罪善道則姦黨之心爲如何哉臣之憂懼有甚於前日者其以此也臣固知姦黨之構陷臣身必如善道而言之至此無所忌諱者蓋不勝愛君憂國之誠不能自已而亦有恃於聖明之在上也伏願聖明俯察愚臣之危懇洞燭善道之忠言亟正爾瞻擅弄威福益肆兇焰之罪且治三司政院館學黨惡誣上之罪以爲宗社億萬年無彊之休○都承旨韓纉男啓曰臣伏見李泂之疏搆捏臣身及二子無所不至不得不暴白於天聽也臣有二子曰暿曰昅年纔弱冠適登科第謂之僥倖則可矣而字標之說臣未知其何事也欲陷李爾瞻則兼擧其四子欲陷臣身則又及其二子苟加之罪何患無辭臣之用心不難知也謀危國本如永慶者必欲誅之謀害君上如悌男者必欲磔之斷斷一念足以證蒼天貫白日質鬼神而無愧也兇人所言不可與較而只緣賤臣使兇人誣引先王之敎筆諸疏中臣竊痛之噫兇人知陷臣而不知其矯旨之罪徒聽奸人之嗾而益肆空國之謀是可忍也孰不可忍也臣竊恐章疏不已兵刃必至臣不知其死所矣去草不去根之五王可以監矣臣重被搆捏不可靦然在職請罷斥臣職以快奸人指嗾陷人亡國之心傳曰啓辭具悉安心勿辭○大司憲南瑾執義金質幹掌令林健鄭道持平金昈南宮㯳大司諫鄭造司諫吳汝檼獻納柳汝恪正言洪堯儉韓暿啓曰惟幾父子無君父陷朝廷蔑王法護逆黨之兇計明若觀火故請罪安置亦云末減而自上不卽快從渠等益肆奸謀李泂繼出欲以衆勝觀其大槪則以黨奸誣上專攻三司一心循國忘身討逆之爾瞻何負於國而目之以爲奸扶植大義恢張正論之三司有何可罪而斥之以黨奸誣上乎爾瞻討逆之臣也臣等亦討逆之臣也臣等不退則此輩之疏不已道詻所傳分隊排月相繼投疏至於號召外方鱗次搏擊之言恐不虛矣累被醜詆貽辱聖朝請命罷斥臣等之職以靜朝著之紛擾答曰安心勿辭近以此事啓辭疏章紛紜入啓於未寧之中調攝亦不能爲如此兇疏勿更掛齒牙間可矣○宗室龜川君睟錦山君誠胤錦溪君仁壽琅城君聖胤春溪都正黿宣成都正愼胤懷恩副守德仁錦平令義壽綾城正明胤金陵正得壽冨林守昌胤昌林副守世智德原令渾懷義令哲男崇林令芳胤錦林令愷胤冝山副令仁胤甄城副令賢胤星山令義胤等十九人上疏曰臣等俱以宗戚之臣其於朝著間事有同聾瞽百不知一而間或粗聞一二而其害之不至於宗社危亡則非臣等所敢言也至於是非得失大有關於宗社危亡則臣等皆是國在與在國亡與亡之人也安得坐見宗社之危亡而若越人視秦人之肥瘠乎禮曹判書李爾瞻奸回邪毒偏愎狡詐廣植私黨屛黜忠良擅弄國柄威權日盛附己者雖頑鈍無恥言行悖理者必引而進之異己者雖經明行修爲世所重者必斥而退之勢焰薰天道路以目忠良結舌而縮頸邪侫攘臂而雲集大小朝臣雖或有不附其勢者終始不謁於其門則鮮能保全故夜則仰屋長嘆而晝則婢膝於其門至於同惡之人或有一二事少乖於其心則百計陰中必斥然後乃已爾瞻之威日盛於下殿下之勢日孤於上危亡之禍迫在朝夕縱有忠臣義士欲陳如此情狀而言發於口大禍立至故至於父子兄弟同在一房之中言及爾瞻則掩口揮手以滅族相戒嗚呼國勢至此豈非大可憂者草野臣尹善道慷慨抗章敢言人所不敢言之事雖宋之胡銓何以加此政院先發三司繼起四學泮宮同聲相應一則曰黨逆一則曰陷賢所謂逆者逆於殿下耶逆於爾瞻耶其所謂賢者果誰歟若以攻渠之言指以爲逆則無君之心至此著矣嗚呼擅弄威福人臣之極惡大罪此名一加於其身則爲爾瞻者所當席藁飮水以竢鈇鉞之不暇而偃然在家益肆其毒招集三司指揮館學小無忌憚自贊其身至比於裵度韓琦嗚呼爾瞻則已矣三司者殿下之耳目館學者公論之所在同惡相濟稱譽爾瞻無所不至未知今日之三司殿下之三司乎爾瞻之三司乎國柄之已歸爾瞻據此可知昔王莽之倒持大阿也張禹孔光杜欽谷永之徒相與贊成上書頌莽者多至五六十萬奸臣專國威權下歸諂侫成風古今一揆不可以贊譽之多盡謂之公論章章明矣奈何三司館學反斥直言之人稱譽奸邪之爾瞻至於此極耶若此不已則日後之禍恐難測也伏願殿下垂察焉夫人君聽言之道言可用則用之言不可用則置之言者所論若以不合於時議而便斥之深治之則奸邪之當國所進之言必皆諂諛之辭而忠直之論無從而至矣古語曰大奸似忠大詐似信殿下之眷倚爾瞻而不疑者無乃聰明有所蔽耶今之救爾瞻者謂之討逆之臣討逆天下之大義古今之常經殿下之朝誰無討逆之心孰非討逆之人乎設使有人於此朝有可紀之功夕犯難宥之罪則謂之有功而不治其罪乎爾瞻之奸邪如此威權如此擅弄國柄如此國勢之危急如此人心之憤鬱如此而無害於宗社者臣未之聞也嗚呼爾瞻搆成虛語斥逐異己科擧美爵收拾人心趨勢嗜利之輩布滿要津識者之寒心庸有極乎噫征利之極必至於不奪不厭患失之甚必及於弑父與君聖人先事之戒嚴且切矣殿下以善道之事收議於大臣者欲知物議之如何而領相奇自獻怵於兇焰稱病不議右議政韓孝純亦畏其勢氣乏語澁略陳言路數字而三司之攻擊不遺餘力忘君護黨一何至此耶今者善道之疏一陳於冕旒之下爾瞻擅弄之罪聖鑑必已洞燭而猶不能乾斷屛黜則他日之憂恐有甚於今日也宋臣司馬光有言曰人主之於臣下患在不知其奸苟或知之而復赦之則不如不知之爲愈也何以言之彼或爲奸而上不之知則猶有所畏旣知而不能討彼知其不足畏也則放縱而無所顧矣是故知善而不能用知惡而不能去此人主之深戒也臣等以爲光之此言正爲今日發也臣等與爾瞻本無讎怨且無爭權傾軋之事彼雖得志於臣等有何害焉彼雖失勢於臣等有何利焉而但臣等俱以同休戚之臣坐視宗社之危亡而不救則宗子維城之義安在哉臣等固知朝進此疏而夕被三司之請罪有甚於善道而忠憤所激言不知裁伏願殿下亟黜權奸以安宗社次治三司黨惡之罪答曰疏辭具悉但朝廷大體非宗戚諸卿干預之事而乃於調攝之日瀆擾至此聽何人之指嗾而有此疏乎天日在上其直指以對○五更流星出文昌星下入軒轅星下狀如甁尾長八九尺許色赤光照地有聲○辛未政院以龜川君睟等上疏批答問于龜川君則回啓曰愚臣只以職次雖爲疏頭本非臣獨擅陳疏之事第近日以來大小言者無不被罪言路一塞則國家危亡之禍迫在目前誰敢忘死生發一言乎禮曹判書李爾瞻擅弄威福之狀如疏所陳而惟我諸宗皆曰若於此時不言而與其死於無益之地曷若死於聖明之下咸以此意不謀同辭忘禍福陳疏而嚴旨至此臣不勝惶恐隕越之至臣等若聽人指嗾而如是陳疏則非但陷身於不測而豈敢誣聖明也天日在上天威咫尺臣等受嗾如是則同休戚忘死生之義安在哉臣等若拿問則當陳未盡所懷加一層矣今承峻敎臣魂飛魄喪更不知所達矣答曰由予不德逆變累起而卿等未嘗陳一疏討一賊綴拾尹善道李泂等緖餘誣陷共安危之重臣卿等同休戚忘死生之義果如是乎勿爲更瀆○正言韓暿啓曰當永慶悌男謀逆之日臣父纉男與禮曹判書李爾瞻首發正論仗義誅討群孽磨牙思欲報復臣之父子被禍朝夕慮已久矣臣兄弟三人亦於癸丑之年與館學多士抗章討賊爲嚴惺等所嫉目之以動搖國母得罪人倫俱被停擧幾至死域雖曰兇人聽指嗾復宿怨之言然被誣若是其陰慘則諫官是何等職名而靦然冒居乎請命罷斥臣職以快大奸人陰嗾陷人之心答曰勿辭退待物論○正言朴曾賢趙希逸啓曰見同僚簡通則其一款乃科擧退行事也臣泛然以謹悉書送矣今聞物議以科擧不必退行而且啓辭中有措語未安之處譁然非之旣書謹悉則不可偃然仍冒請遞臣職○司諫院啓曰正言韓暿引嫌而退父子討逆屢嫉於餘黨而群孽之磨牙圖復理固然矣雖搆虛捏無陰慘誣陷又無足怪不可以憎嫉者之言遞斥言官墮其奸人陰嗾陷人之術中請命出仕答曰依啓○兩司啓曰臣等伏見龜川君睟錦山君誠胤等昨日上疏大槪構陷三司無所不至及見今日回啓之辭有惟我諸宗不謀同辭加一層等語極其兇慘下問則不以實對拿問則當陳一層其心所在尤不可測凡宗室之不許科擧不通仕路不與朝論不得出入外方不與士夫交遊祖宗定法大有深意龜川錦山以宗室中有才望爲一隊所重之人締結失志之輩作爲領袖倡率諸宗同志之徒傳通號召試上一疏必欲先去討逆之臣次除三司抗論之人將欲何爲宗社存亡士類死生迫在呼吸今日之勢不亦急且危乎雖草野狂妄之言猶不可不恤況宗室貴近之言安得以不避乎決不可仍冒重辱淸朝請亟命罷斥臣等之職答曰勿辭退待物論○弘文館箚曰前後兇疏專攻三司今日上一疏而三司一避明日上一疏而三司亦避三司不退此疏不已今者李泂尤爲陰慘曾謂討逆者被擅弄之斥正論者招黨奸之名是非較然宜不多辨至於宗室傅會投疏迭相表裏此何等擧措而敢爲不可長之漸乎臣等俱以無狀忝侍經幄不能裨補累被厚誣當君父靜攝之日每每瀆擾有若伸理而求直者然實臣等之所自恥也請亟命鐫削臣等之職以靖朝著答曰勿辭○弘文館連箚請三賊快從公論答曰已諭○傳曰兇疏連入不能調理則三司啓箚何獨不入乎三司啓箚自今日入之○承政院啓曰上年十一月北兵使金景瑞狀啓到院開拆則其中有一雜書極爲兇怪其時卽當入啓而臣等以爲如此雜書不可上溷於聖覽欲爲焚滅則末世人心叵測不知做出何等兇言故封而藏之到今思之不爲上達不爲焚滅終難處置敢此入啓此雜言同封狀啓時下吏及傳替擺撥次次明覈以啓事北兵使及咸鏡監司處秘密下諭何如傳曰允○傳曰解氷不遠繕修都監材木自外方未上納者更加催納京江如有未及輸入材木則急速輸入○弘文館上箚曰科擧進退初非大段拘礙雖或請退固無不可但措語未瑩致有物議則勢難在職以病在家雖不參論同僚簡通旣書謹悉則其失無異旣知有措語未瑩之失則不可諉以各有所見而姑不相辨似失論事之體旣以科擧進退不爲大段則又以遽爾還寢有駭聽聞指斥一體之地以啓騷擾之端亦不無所失所見旣與無異又旣得參論則俱難得免措語未瑩旣有人言則無欠得體等語亦涉偏係之病請大司諫柳澗司諫尹讓獻納朴汝樑正言朴曾賢趙希逸掌令李馪大司憲尹國馨執義閔德男掌令尹持平朴思齊竝命遞差答曰依啓○傳曰回答使譯官軍官預爲書啓勿以逆族帶去○兩司合啓連啓弘道指嗾善道泂之疏而善道泂旣已服罪則弘道之獨免何歟邀請誠胤酬唱書堂而誠胤旣已圍置絶島則弘道之獨免亦何故耶善道泂誠胤皆不干於朝著者也向靡弘道之縱臾則必不爲此兇疏自陷於不測之地弘道之心路人皆知當初討悌男之簡通也弘道只書謹悉則其論之不出於己可知也而及其悌男正刑之後挾書其名於發論臺諫之列自以爲功誇矜於搢紳之間又嗾一家之人敢呈圖勳之疏人可欺也天可欺乎其他傷人害物之心奸細貪贓之狀難以枚擧其不道酬唱之詩藉藉人口而渠敢以鬼傳神說爲辭歸之於國家之誣而欲與臺諫面質不恤公共之論掩其兇詐之迹其爲用心不亦巧且慘乎昔在中廟朝奸臣李沆以贊成罷職陳疏自明兩司以無君父蔑朝廷請依律定罪遠竄賜死小人情狀古今一揆若弘道者諸賊之媒而釀禍之蘖也罪惡益暴公論愈激而自上每以徐當發落爲敎使公論日沮奸謀日滋奸兇何時脫距朝廷何時寧靜請勿留難亟命絶塞圍籬安置睟之罪惡與誠胤小無輕重而誠胤則已爲絶島圍置睟則止於遠竄旣不圍置又不拿問以徐當發落爲敎公論日激輿情益鬱請勿留難亟示乾斷答曰凡徐當發落者蓋將有處置之意也自上旣下此敎則所當姑待發落不可連章强爭一依前例詳察遵行○兵曹參判李覮上疏曰伏以今者臣之姓名掛於李光啓之疏繼而聞諸人則以臣爲弘老之腹心而誠胤結交於臣晝散夜聚云云弘老賊也人臣與賊爲腹心則罪惟均也萬被誅戮何所可逭第臣此疏不辨自明臣故相臣李山海之門生也卽所好惡一從其意弘老之見絶於山海國人之所洞知聖明之所已燭臣若不絶弘老則山海其肯與臣終保師生之義乎且論其先見斥絶之明則臣亦與有聞焉況敢以腹心指臣乎此不足多辨也彼誠胤旣與朝簪異居住亦遠豈有相識之理但於西路扈從之時泛知其顔面而還都以後渠未嘗一過臣巷臣亦未知渠之屋門向何方出也言之罔極乃至是耶其心所在有不可測也聖上卽位之初欲去偏黨之習首下同寅之敎而在廷臣僚不體聖意擕貳傾軋至如朴承宗柳希奮李爾瞻俱以勳戚重臣而論其才則皆不可棄共躋崇班同享富貴豈不知休戚與同之義而風色之不佳氣象之不同乃反如此三臣不協時勢卽難國事之日非無足怪也臣嘗咄咄仰屋耿耿思量曰彼三人者俱是相知而爾瞻則同遊於山海之門情義尤熟若以先公後私之義至誠懇陳則彼安得不動聽自是之後見承宗則言之見希奮則言之見爾瞻則言之三人果有樂聞之意往年調劑之論實權輿於此也三臣協則論議一論議一則仕路公仕路公雖利於國家而亦有不喜者存焉至以臣爲游說兩間交亂是非啁啾不已攻之日甚光啓之章遽出於今日然則保合之論是臣起禍之祟而觀今日之勢則鎭靜救時之策無踰於三臣之保合臣猶以保合之論招禍之身而猶不自知止其亦不自量也雖然不如是則人心不定國論日乖紛紜者不止皷動者益起終未免敗事而後已寧不惜哉嗚呼爾瞻之操行才華臣之素所愛也爾瞻之任怨討逆亦臣之所嘗服也不幸近日屢遭意外之變蚊蝱之喧雖不足言而臣竊爲世道嘖嘖焉今此紛擾之端雖不係於三臣之和不和而若使三臣相與協力各盡其任則朝廷和睦論議均平自無不靖之釁雖有不喜於三臣而欲爲生事者何間之可伺何機之可乘何紛擾之可慮乎今雖已晩猶可及圖此臣之所以終始懇懇無寧以此論得罪不欲以交間壞敗爲幸也臣今犬馬之齒已垂六旬行步起動未能如意陳力就列其亦幾何伏乞聖明亟鐫臣職以安愚分且正臣罪以答人心○副司直許筠上疏曰伏以臣本月初八日臣在家與前副正洪衍箕同坐話間臣三寸姪女夫朴弘道婢子來納小紙封書臣卽開見於坐中則乃二絶句也末端有此乃誠胤所作非弘道所作望台鑑持此往拜於雙門切仰等語所謂雙門卽李爾瞻所居洞也臣謂弘道已到十分地頭欲歸罪於誠胤而不敢自辨於爾瞻使我傳之也衍箕曰此乃弘道求生之計二詩若是誠胤所作弘道代誠胤蒙此大罪豈不冤哉臣因以此詩試示於人人皆曰眞是誠胤所作弘道雖十生九死必不能做此一句云云臣送于爾瞻爾瞻亦以爲然厥後臺諫因上有慶運宮詩書入之敎以此兩絶句及他詩三斷句竝書入矣不意弘道反自呈疏以辨此不過欲諱玉堂賦詩之事而然也其手迹猶存其亦可誣乎且臺諫所書入三斷句人亦傳誦皆有言根而婢子傳詩之時看證分明臣未知弘道緣何曲庇誠胤至於此極乎臣見此兇詩卽當上聞而方在罷散之中不敢陳章誤恩收敘更叨職名故今始詳達曲折此詩人皆謂誠胤所作萬口一談則弘道亦可有自脫之地也伏願聖明垂察焉○壬申禮曹啓請以臨海君絶島定配事祝告于殯殿王議于諸大臣咸以爲宜從之○典籍鄭廣成上疏辭免賜暇之選不許○司憲府啓曰淳昌郡守閔機不有國法濫率衙眷加以托病來京久不還官請令罷職答曰徐當發落○韓纘男啓曰卽刻禁府都事來言告變人李啓明闕門外人家接置待令而言語動止極爲荒唐恐有逃躱之患昨日始定軍人守直譏察然夜短乘睡不無意外之變何以爲之傳曰拿囚啓明將就獄顧謂羅卒曰余將就死耶無乃殺余耶我知如此莫如不來聞者莫不冷齒○傳曰自上所患前證久未平復數日以來寒疾又發影幀離發以五月初八日祗迎以五月十八日問于日官推擇以啓○傳曰逆賊捕捉事體極重當以解事都事擇送拿來可矣今乃以新授生疎都事下送利川以致宋壽仁等逃躱雖或自現極爲寒心今後新出逆賊拿捕時必以諳鍊都事極擇下送事令禁府各別察爲○以柳慶宗爲大司諫崔山立爲安東府使洪思斅爲春川府使○戊申承政院啓曰玉候未寧累月彌留而聖孝出天影幀過京時必欲親祭祗迎累次退定日期五月旬後正値極熱霖雨之節影幀在途不無阻水之患列邑農民逐日奔走塡渠治道不得灌漑民失其業怨聲嗷嗷臣等愚意影幀今姑權安於全州客舍使參奉衛直承旨禮曹參議以下及員役先爲上來以待秋末冬初收穫潦止後更遣奉發則調攝之道影幀之行俱得其宜列邑供億之費人民待候之弊亦可除矣請命禮官急速定奪傳曰不幸予病如此累月彌留影幀之行未免退定常自未安姑依昨日傳敎之意令禮官卽擇日下諭而限今月更觀予候處置○庚戌司諫院啓曰考講時繕工監直長李景閔牌招無緣不進請推考傳曰李景閔墻外造家處役事不離監董勿推○戊戌護軍郭再祐上疏辭職力言不能進之義且言逆珒全恩之說誰作俑者其將以喪邦乎此之爲說似是而非近理而曲臣竊惡其亂法而亂義亂法之弊將至於無法亂義之患必至於滅義無法滅義國能存乎義與法公也恩與情私也私不勝公則恩不可以勝義法之所在恩情不得不屈則國人皆曰義與法之不可犯也如此不然必皆曰國事惟以恩情爲重將來之禍其不至於喪邦乎殿下未卽位之前珒固兄也殿下卽位之後珒乃臣也人臣無將將而必誅況珒謀逆之跡昭昭難掩國人咸曰賊珒可誅殿下當用公義而斷私情擧大義而割小恩梟示國中快悅人心以圖上帝之默佑可也殿下安得以賊私謂之兄而大違一國欲誅之心乎天視自我民視天聽自我民聽天明畏自我民明畏人心離則天命必去人心悅則天命必回臣愚以爲今日圖存興理之急務莫如用不測之刑施不測之賞以悅人心以回天命如蒙殿下不以人廢言誅逆珒以洩神人之憤則臣雖年齡已暮氣力衰敗形如枯木心若死灰亦將有以感發奮迅捐身於驅馳況賢於臣者孰不欲爲殿下死乎答曰具見忠憤之議深用嘉焉頃予不幸遽遭天倫之變禍機之動間不容髮儻微侍從諸臣元老大臣炳幾盡忠摧逆節於未發則予雖欲全恩得乎厥今兇徒服罪已正常刑一塊同氣之肉全而貸之是或一道權而得中亦何傷於義也卿宜强起以扶王室時珒獄已成人皆知其構捏故有識者不忍爲按律之論不但爲王室至親而欲貸之也再祐黨友仁弘且身在遠方不知按獄無據故其論如此○傳曰仁王山下左右及城堞垣墻加築時山上山下樹木切勿損傷事令築墻監役官各別察爲○己卯傳曰聖節之行節日甚迫雇騾價倭情奏聞等人情銀子二百兩以品好銀子速爲擇給○傳曰東西兩所浮石石片爲先伐取御前看品以用事言于都監○慶尙道觀察使尹暄狀啓巨濟定配罪人前後逃亡多至一百六十八名國無紀綱任其行走極爲驚愕道內所在人則刻期督捕交付配所京中及他道人請令該地方一一着實捉送○庚辰繕修都監啓曰正殿開基時術官之言有異同臣等不敢擅定而開基吉辰不可虛過故臣等會同不得已兩處竝爲開基以候睿裁而又下令都監詳議以定之敎今日都監堂上亦至於四員不參定基莫重之事不可不廣議而爲之二品以上及諸宰臣及六曹專數三司長官更爲會同使之各陳所見稟旨而爲之何如傳曰諸宰臣中曉解風水者有之乎如無曉解者則此非軍國大事不須廣收廷議以施文用性智金馹龍等所言處外正殿視事殿夜對廳造成而興安君家空垈甚廣殿閣數三處造成何如自都監更爲善處施文用等所言處無妨則速爲鍊石定礎以待湖南材木上來卽先造成事察爲○傳曰新宮開基事體極重二品以上竝會憲長亦爲進參而諫官無一員往參國家大小事兩司宜無所不知後日正殿上樑時三司長官竝爲進參事知委擧行○大司諫鄭廣成啓曰伏見備忘記以諫官無一員往參爲敎臣不勝驚惶隕越之至都監啓辭中有二品以上諸宰臣會同參見之語臣職是三品不敢預於二品會同之列罔覺昏謬曠職之歸臣之罪大矣不可仍冒言地請命罷斥臣職答曰勿辭退待物論○司諫鄭道獻納韓玉正言蔡承先黃德符啓曰臣等曾見繕修都監有新闕開基時二品以上會同參見之語故本院之官皆三品以下之職初不進參矣伏見備忘記臣等待罪諫院一員不參之失與大司諫無異不可偃然仍冒請命遞斥臣等之職答曰勿辭退待物論○辛巳司憲府啓曰大司諫以下竝引嫌而退開基莫重之事爲臣子者孰不欲進往參見而只以都監啓辭二品以上竝爲會同而無兩司長官參見之語則非二品而不得預列者其勢固然況其以下之員乎俱無所嫌請竝命出仕答曰依啓○壬午傳曰繕修都監會議時雖例兼提調勤勤進參商議以啓事言于都監○司諫院啓曰持平鄭廣成以名在時推之中豈可仍冒掌令朴楗以李貴論事直前不避臣雖欲翺翔憲臺決不可得掌令尹讓持平閔德男獻納尹孝先正言任章以俱被李軸之譏斥不可偃然處置竝引嫌而退大霈洪恩咸與蕩滌則入啓與否有不暇論不滿一說已極醜詆則引避至再在所難已疏中泛斥無事可據而玉堂處置昭然足證請掌令尹讓持平閔德男鄭廣成獻納尹孝先正言任章竝命出仕掌令朴楗遞差答曰依啓○己亥政院啓曰高彦伯等當削勳名請出內藏會盟錄及功臣軸傳曰知道○傳曰湖南各海島及邊山莞島材木甚多而自經亂以後邦禁解弛斫伐太濫前頭有法宮重建之擧自今多定山直輪番替守以爲後日之用事着實擧行而所守山直亦爲復戶完恤使之盡心堅守事下諭于各道監司處○司憲府啓曰本府於四月二十二日豊川府使邊翼星礪山郡守愼仁慤又於本月初四日捕盜從事官李守白十二日竹山府使尹燧十三日捕盜大將或以罷職或以削去仕版事論啓而皆以徐當發落答下臣等恭竢發落已有日矣而留難不決將抵旬月臣等不勝悶鬱焉聖上旣畀言責於臣等而臣等之言不卽見施是雖由臣等誠意之淺薄而其在聖上聽諫之道恐有乖於如流也以爲所論得中則快兪可也以爲風聞失實則不允亦可也而姑停之後漠無可否至如守令則自知被論難保未遞之前益肆侵漁貽弊不貲彈劾之擧本出於爲民除害而反益其害不治者無所懲爲惡者不知改將恐賞罰謬而奸濫滋倖門開而公論熄國家安危之機自徐當發落而判焉請前後徐當發落竝亟命依啓以快公議答曰此非軍國緊急之事自當處置姑勿煩啓○午時太白見於午地○癸未繕修都監啓曰昌德宮昌慶宮則因舊基營造故受任繕修之臣只董役而已今則創建新闕事體莫重只臣等若干人句當論議之際未免孤陋恐有未盡之事而貽後日之悔也提調可合人優數差出合謀竝力共濟大事宜當臣等非敢憚勞實欲重其事也傳曰依啓提調可合人議大臣書啓落點以重其事○繕修都監啓曰新闕二寢殿開基令觀象監推擇則二寢殿開基今五月二十六日卯時別堂開基今五月二十八日卯時爲吉云敢啓傳曰知道今此新闕非如因舊基重修處也正殿上高低殿內廣狹及寢殿制度竝一一詳議圖畫啓稟定奪二寢殿依景春明光殿例向背造成可矣更問于施文用性智等詳察以造外寢殿後則依懽慶殿例或造一堂或造一閣地勢狹窄某樣審定善造自上雖累度親往相視必有未盡之事都監十分從長詳議善造○司憲府啓曰昨日伏承聖批以此非軍國緊急之事自當處置姑勿煩啓爲敎臣等之惑滋甚焉民者國之本也而民生休戚係守令之賢否貪汚之吏固不容一日在職況其被論而應遞者乎若不隨現卽斥使之久據其任益肆侵虐貽害於民斂怨於國則邦本不寧危亡必至豈非大可畏哉至於淫悖之人有關風敎大將之任實管戎務玆數者皆係莫重莫急而謂非軍國緊急之事可乎連延時月迄無發落未知何時而當爲處置乎此臣等之所以不憚煩而更瀆者也請加三思亟賜一兪答曰臺諫亦人臣也靜攝之中姑勿催迫以待處置○甲申傳曰繕修都監郞廳出使者多內外殿閣營造時監董郞廳不足云以蔭官中曾經宮闕營造郞廳及勤幹可合人郞廳三四員極擇差出啓下使之分掌董役○傳曰愼仁慤事令其司郞廳問于朴自興以啓梁𧩦事令備邊司更議以啓近日被論守令察訪竝令本道査覈以啓朴守緖事令成均館都監察啓○判義禁朴承宗同知義禁李慶涵柳夢寅尹壽民啓曰十九日朝申漸病重手本來示臣等有曰命在朝夕臣等怪其徑斃昨日令諸都事齊會摘發則十八日告變人朴文謹無端入于禁府良久而出申漸在獄間叫呼其夜乃死臣伏念王獄事體至嚴文謹安得擅入設有所訴自有其地今乃潛入禁府未知何故書吏馬應龍叱罵申漸使不得發聲及其審問抵死固諱亦未知何故文謹之入禁府非申漸之所怕而叫呼冤痛必有所以申漸年少罪人且不受刑而俄頃物故必有所以申漸初非自犯者似是告變者之階梯假使眞有隱情從容嚴問必得其實脫或誣枉而終乃滅口則民何所措手足臣等常時不能檢飭致有如此之事不職大矣惶恐待罪答曰勿待罪○司諫院啓曰成均博士南宮楷爲人麤劣家間多有悖理之行喪親之後率其同生妹年至三十許嫁於老病之人終作望門之寡聞者莫不駭憤請命削去仕版彌助項僉使李繼宗狂悖無識先王諱日張樂設宴道內士子不勝痛憤通文聲罪之際要於中路歐其价而毁其文其縱恣無忌之狀不可不懲請命罷職不敘答曰依啓李繼宗徐當發落○庚子行大司憲李時彦啓曰近來行下折簡之弊百弊中最甚廉恥全喪人情大勝循私逐利無所不至市井牟利之徒各司胥吏之輩交結朝士恣行苞苴凡百所爲動輒圖囑如尋常依法之事係干生殺之請必捧行下紛紜狼藉百司仕進外視官事唯以應答片簡奉行行下爲先以致公務日廢國事日非已到無可奈何之地至於入番禁軍皆以行下放送赴北精兵亦以折簡除去其他猥褻羞恥之事不可仰溷人心至此何所不爲言之不忍心實痛歎壬寅年間臣以特進官入侍榻前力陳此弊臣甚庸拙素不爲如此之事而自今之後雖欲爲之而不敢爲今聞人以臣於去春爲宗廟營建都監提調時亦多行下言之者聞來驚怪不知所以也臣爲提調纔數月功役已完其間仕進之日無幾百爾追思了無所爲抑亦有之而老昏太甚不能覺得也心常痛惡而身且不免緣臣無狀致有此說不可仍冒重地請命罷斥臣職答曰勿辭○乙酉義禁府啓曰朴文謹擅入禁府仍致囚人徑斃之罪書吏馬應龍符同欺蔽之狀似當拿問敢啓傳曰依啓○傳曰罪人申漸不受一杖而遽至病斃事甚駭異當該都事月令醫員各別推考今後罪人各別救療事色承旨勿爲尋常另加考察爲之○庭鞫罪人鄭仁馨刑問朴文謹馬應龍元情○丙戌禮曹判書李爾瞻啓曰臣本以多病無材旣忝本職兼管曹務酬酢無暇都昧頭緖未辦一事如繕修都監則稱爲堂上會同之外日次坐起不能進參虛帶職名吹竿已久蓋臣於營繕之事尤乏幹局且兼他務筋力不遑故也訓鍊都監則軍額倍前糧餉日匱如臣迂拙焦拳無策每致財竭事勢固然況此提調初有輪回分掌之議而臣專管糧餉今至四五年能職久任猶爲未安尸曠至此寧不愧悶適値國家多事館閣製述常至積滯逐日奔走精神銷爍文墨之業視同芻狗雖或綴拙殆不成語文衡重任豈如是塗抹苟過乎伏乞聖慈俯察危懇繕修訓鍊兩都監堂上之任先爲鐫去使臣專意詞翰得免臨渴掘井之患答曰自有他堂上勿辭調理兼察○丁亥傳曰武臣兼宣傳官以曾經守令或詳明解事不至衰老人各別擇送于湖南莞島邊山等處材木曳下形止詳細擲奸以來水路十分謹愼俾無覆敗之患事及今此加斫材木更加詳察勿以棟樑之木斫伐只以如士大夫家造成材木斫伐急速曳下載運事言于敬差官待畢載舡後上來後運斫伐之木則只傳諭於監司敬差官後上來而監司敬差官處亦以此意詳細下諭且邊山近處監司速往檢督而曳下載舡之際另爲申飭使無壓傷之患一舡勿爲多載事竝詳察爲之之意亦入於下諭中○戊子傳曰盤庚遷都在於三代之時尙未免胥動浮言之患況今人心不淑之日乎新闕之役實出於不得已之擧而自上常用不寧于中矣物力之綿細木石之輸運皆不足慮而人心之鎭和實是急務雖不得家喩而戶曉如宮城內所入家舍一一給價則庶或慰小民之心前後傳敎不止一再中使進去時亦累言送而尙不書啓未知厥由新入蘇世讓等家基竝速書啓今月內一一準給其價事言于繕修都監○傳曰我國人心日漸不淑先私後公之態非一二事也今此新闕之役自上移御無所使之急造而工匠皆是外方庸拙之輩京中有才能工匠盡入於士大夫家都監不得下手時方視事殿赴役京木手只蹇足年老匠人一名而已極爲寒心都監提調循私不爲督出亦爲非矣今後各別催督搜出使喚士大夫姑待營繕畢役後始役而如禮曹憲府諸公廨一切停役待新闕畢造後更爲始役報漏都監木手亦多入云五六名外盡爲送于新闕赴役事着實擧行之意言于繕修都監○以朴自興爲副提學趙有道爲典翰南以俊爲應敎金質幹爲執義洪敬纉爲文學安應亨爲平安監司爲修撰李志完爲知經筵○己丑承政院啓曰新闕內所入家主速爲詳察書啓一一準給其價事本月初二日十二日二十一日連有備忘非止一再而都監置之相忘尙不書啓極爲駭愕請當該郞廳從重推考色吏囚禁治罪傳曰姑勿推考囚治使速察啓給價○庚寅傳曰丙午年回答使拜辭時先朝下敎之辭及上副使從事官賜給之物令其時使臣呂祐吉慶暹一一書啓政院啓曰問于呂祐吉慶暹則丁未年正月十二日拜辭時賜酒于賓廳三使臣竝賜馬粧各一部他餘彼中問答及各項應行節目則廟堂前期料理稟定指揮故拜辭之日別無下敎之辭云矣傳曰知道使臣從事官外一行員役竝無賜物乎急速更問以啓○掌令朴楗啓曰大司憲李時彦引嫌而退行下折簡果爲當今最甚之弊而以素稱謹愼之人豈嘗有身犯之事乎況百爾追思未能覺得云則人言之無據益可見矣小無可避之嫌請李時彦出仕答曰依啓○辛卯傳曰繕修都監新差監役官等必有生踈之患殿閣造成時則以前在郞廳分掌監董且曾經郞廳無之乎令本都監察啓回啓曰殿閣造成時則依上敎以前在郞廳分掌監董矣曾經郞廳者不無其人如李升亨者最爲可合而已升堂上提調郞廳俱不得差下其他則被論見遞或在外或差他司緊要之任且董役能不能不係於曾經與否而新差之人皆是可堪此任者故擇差矣傳曰知道李升亨昌德宮監造時頗有勤幹之稱副提調差下大內後苑役事使之監董○回答使吳允謙朴榟啓曰臣等伏聞橘智正以臣等之行遲延之故至於發怒徑先入歸云渠以受職之倭驕詐恐喝輕侮朝廷之狀至於此極若不待橘倭導行徑自渡海恐傷體面請令廟堂商確指揮答曰依啓○繕修都監啓曰新宮南墻連於社稷墻垣巡邏之路不通若以社稷入于宮墻之內如昌德宮宗廟之制則社稷南墻之外卽是大院君祠宇祠宇移設亦爲重難故當初議定時不得已社稷北墻之內又築重墻以開巡邏之路事入啓蒙允今將始役矣外間物議藉藉皆以爲國之有社稷肇自祖宗定鼎之初其所以崇奉之義重矣一朝斬伐其草木侵犯其土地揆諸事理極爲未安與其侵犯其土地無寧移設大院君祠宇云或以社稷墻垣因舊存之新闕南墻稍進于裏面以通巡路云若以或者之說而進築宮墻則正殿之後餘地極狹不成形樣臣等百爾思之罔知所處請廣收廷議速爲定奪傳曰此非廣收廷議之事也自都監更加詳議定奪爲之○司諫院啓曰高原郡守安大奇爲人麤猾家間多有悖戾之行到任之後虐民肥己囚人放人一以賄賂之多少闔境怨咨流亡相繼龍川郡守申晟本以貪暴之人到任之後徵斂爲事前日重被臺論猶不畏法官庫之物公然自占卜駄絡繹請竝命罷職答曰徐當發落○都承旨韓纉男啓曰罪人申漸之死極爲荒唐頃年逆賊金錡刑未累次而徑斃於一夜之間至今猶以爲疑然此猶受刑之人也若申漸則一不受刑年老强壯之人也未死前一日飮食自如談話自如無端死於半夜之後何也漸若以憂悶自死則漸卽告變階梯者也當與告變之人卞詰其虛實事涉曖昧則必有蒙放之路頃日又有鞫廳之議漸若非不分菽麥者奈何自殞其身以爲安愼言等滅口無事之地乎此必無之理也今十八日罪人朴文謹入見都事安佺十九日四更後漸已死矣若以爲朴文謹殺之則難明之事必待訊鞫而後得情且文謹名雖保放一告變罪人也奈何以罪人而求見都事也都事亦何以切族之故招見罪人私詰其獄事仍記其問答之語藏乎禁府爲一文案若推官者之所爲乎此數百年來所無之事也文謹若以爲㤼迫於孫活同爲告變爲冤憫云則文謹方在闕門外非枷杻其手而囚禁者也非一字不知而不能作上疏者也何不以冤憫之狀投疏於政院而捨近就遠私告於所親之都事乎此未可知也文謹若投疏則臣待罪該房臣雖無狀豈有不入之理乎臣雖欲不入同僚必有言矣且文謹初何心而與孫活聯名告變後何意而以㤼迫爲言乎無乃聽人指嗾而言耶聞鞫廳之議啓而恐其反坐而然耶是亦未可知也以㤼迫爲言則是與申漸同心者也旣曰同心而反乃殺之耶是又未可知也然此不足多辨也都事以書生筮仕必無他意於其間而不識事體以至於此不足多辨也臣愚竊恐他日有一奸人聽人指嗾干謁於都事都事有與罪人相切者私自詰問若訟事間自作元隻之狀仍記其言以爲禁府之別文案以爲後日相鬪之一助則其禍有不可測而大非獄體嚴重之意也臣於申漸之死不勝痛愕今十九日朝詰問于都事閔震遠則答云十九日四更以前巡更者逐更呼之則皆應以無事四更以後呼之則獄卒寂無應聲翌曉開門問其不應之狀則漸已死矣且閔震遠則十八日始爲入直入直之日摘奸獄中則無間直只有迷劣一卒震遠問其間直之由則間直數少故不爲定送已爲成規云重囚無間直禁府之一大變也臣聞來尤不勝痛愕且四更以後不應之卒必知其漸死之由請獄卒竝爲拿問臣於漸招屢擧臣名臣不可開喙於此獄而職忝該房區區所見不敢終默昧死以啓答曰依啓又啓曰臣姓名旣出於申漸之供又引於朴文謹之招安有人臣名掛於罪人之口而偃然爲刑房參鞫者乎臣不勝惶恐伏地待罪答曰勿待罪○改稱繕修都監爲營建都監○癸巳傳曰營建都監提調甚多三四日一員相遞出往浮石所輸入等事各別檢察督運○誣告罪人鄭仁馨軍器寺前路行刑○傳曰新闕大內及後苑所入家主等宗室在官者各加一資資未準則陞堂上儒生則竝除職如蘇世讓作故宰臣竝錄用其子孫而時仕人未出六品者遷轉公私賤則免賤此外庶孽司鑰書吏竝議大臣相當賞格磨鍊速爲着實擧行○禁府孫活拿囚○鄭協爲大司諫尹讓爲司諫李士慶爲持平吳煥爲檢閱○都承旨韓纉男秘密啓辭請鄭仁馨行刑從之○對馬島倭橘智正持關伯書契修好于我且請使臣遣吳允謙等回答因奏聞天朝其咨曰朝鮮國王爲謹奏爲倭情事本年正月二十二日據慶尙道觀察使成晋善馳啓該東萊鎭兵馬僉節制使黃汝一呈節該對馬島倭橘智正委因日本國王源秀忠差遣將齎書契駕舡出來等因備呈具啓得此就將見到秀忠書契看得該寫日本國王源秀忠奉書朝鮮國王殿下比年命對馬島主平義成要迎貴國之使今者無他要知兩國鄰好之篤與仁義之重也今玆平義成告曰朝鮮信使越海更見鄰好之篤仁義之重則幸之幸哉具悉在對馬島主平義成之書中也等情又該對馬島主平義成投書禮曹義成卽義智之子而本名貞光者也書契曰信使越海告報于吾殿下請思旃連年愚島所詔之者覺今是而昨非珍重自幸早速早速爲要迎信使差橘智正以待之外無他矣餘在智正舌頭等仍得此行據議政府狀啓節該自往年以來對馬島主平義智等節次來款投呈書契每以承受家康指敎要請通好爲言前後致懇非止一再該曹及邊臣輒以海上大小事情例該逐一具報天朝今此信使一款尤難輕議用是推諉者已經累年玆者秀忠承籍家康餘烈必欲邀得本國信使乃以此事專責於馬島而平義成以乳臭少兒嗣襲島主之任惟恐所幹不成獲罪於日本蓋自萬曆乙卯以至於今日本之送款橘倭之請懇尤益逼切而各倭口說有稱大坂秀賴以逆意欲傾日域殿下由是西討措日域於泰山之安朝鮮與日本有鄰好則豈可不差信使乎信使若不成則馬島竟及難也又曰義弘長政乘時動搖奪占我島則貴國亦何利焉又曰本島之存亡係於信使之來否日本若知此事之不成則禍將難測云云據其所報參以情迹今若一意撝斥終示見絶則彼乃無聊必將轉成仇狠誠不可不長慮而却顧也先該萬曆三十年對馬島倭再次刷還被擄男婦來稱家康有命催報和事具經節次聞奏朝廷咨報禮兵二部經略軍門因此本國委遣諳委倭情人役全繼信等前往本島因詗彼中事情又於萬曆三十二年馬島刷還人口或稱和事久無明報家康惋怒令各州治兵將要發動又據被擄人金光口報家康已定三衛倭將擬欲動兵前來得此備咨鎭江遊府請行轉報仍念島夷實情無從探知乃差僧人松雲着令跟同橘倭轉入日本細探事情又於萬曆三十四年家康修書送使伊情所在雖不可測渠旣有書不可無報爲此差送呂祐吉等回報家康目今合無照依前項事例另差役員與同倭使前往日本報答秀忠刷還被擄人口仍行緝察一面具奏天朝相應等因具啓據此臣竊査先該萬曆四十二年十一月內據議政府狀啓該慶尙道觀察使張晩呈節該馬島倭人橘智正駕舡來到釜山港口投呈書契內稱對馬島太守平義智謹啓禮曹今因要稟貴國信使差橘智正矣仰望快早得成何幸如之陋島拘攝兩國之間不耐其憂者在於彼此之事事若不成則竟陋島之過也等因備呈具啓據此另行海鎭官司飭諭本倭仍令該曹據義回書外具報鎭江遊府又該萬曆四十三年九月慶尙道觀察使權盼馳啓節該對馬島倭將齎島主平貞光投呈禮曹書契來到內稱今差橘智正無他也僕共橘智正見殿下不變請信使者頻也信使若不來則僕介于兩國之間事不成而竟及難也貴國但差信使以得私家乎等語得此仍令該譯就對橘倭問說今此書契中所稱要請信使者何意乎本倭答稱家康平定內難秀忠情欲通好於貴國邀致信使以爲借重之計島主承襲父職委傳家康之意而已俺之今來專爲信使貴國若不許則俺恐難虛歸該譯再誥曰本國機務無論大小一切稟報天朝此實爾島素所熟知之也本倭答稱義智已亡貞光年弱前日義智能周旋兩間自多彌縫方今之事異於前日貴國必須酌處免致後患等因具啓據此竊照本倭憑藉家康之言辭意狡猾頗涉恐喝其間情節委屬叵測等因具咨鎭江遊府去訖又該慶尙道觀察使成晋善馳啓該東萊鎭兵馬僉節制使黃汝一將對馬島刷還本國被擄人辛景鸞等轉解緣由備呈具啓據此着據政府陪臣會同多官審問本人供稱一名辛景鸞年四十歲係慶尙道梁山郡人仍問日本情形景鸞口說俺在日本聽得平秀賴寵將名曰片桐市正家康陰結本倭謀毒秀賴事覺片桐市正與同兄弟三人叛歸家康會合大兵攻擊秀賴家康見敗精兵三萬殲盡無餘家康力屈自降割斷手指誓佛謝天寫出盟書以表不叛請將六十六州盡獻秀賴願保食邑乞貸母子性命秀賴許之家康便生一計仍告秀賴俺年老錯料爲此妄戰自取敗亡今雖獲保軀命將何面目見人如將大坂城子略爲隳毁有若俺攻城穵掘者然則俺庶有藉口之地矣本城毁損之處俺當刻日服役修築秀賴狃於常勝遽信所言便毁本城且緣家康係是秀賴舅父仍放歸去翌年三月秀賴委送一女致詰家康築城之役緣何遲延家康佯應俺聽得秀賴已自整治城塹却要再戰云未知是否本女答稱此言虛妄大坂城子見未修築家康曰俺之前日盟約眞是差了目今秀賴欲戰俺如何不應當以一劍共決死生乃徵兵諸處先發虛聲遍告某某州某某將要趁八月督兵來會復於密地潛約腹心諸將進定師期於四月統合諸兵五月初一日與秀賴廝戰二日三日四日五日六日一連大戰適會秀賴城中有內應細作先將焇藥所貯去處放火爲號秀賴遂敗與其標下俱各自死此時對馬島平貞光適赴日本皆預其戰家康平定日本要得朝鮮信使乃遣貞光歸島且招橘智正力請信使於朝鮮見今本國被擄之人在倭國未還者甚多皆曰信使入來則俺們可得生還等因據此又該釜山往來官譯問據各該倭子所說日本事情亦與景鸞所供略同等因具啓得此又該萬曆四十四年三月據慶尙道觀察使成晋善馳啓該東萊鎭兵馬僉節制使黃汝一呈稱對馬島倭橘智正來到港口對譯學邢彦吉說道曰本國要信使專責本島通款而未蒙貴國準許島主深以爲憫貴國若一向牢拒則俺亦歸報日本等因具啓據此行間又該十一月馬島差倭橘智正齎到書契內稱平義成謹上書禮曹僕夏之季退江戶而秋之季九月還着陋島是以今差遣橘智正者也來歲之春見差信使則何幸如之等因備呈具啓據此仍着邊臣如前省諭打發節次具報鎭江遊府去後又該對馬島主投呈禮曹書啓內稱今差飛舡復遣橘智正汲汲於此者無他蓋陋島介于兩國之間欲遵守先祖遺訓永固藩籬而愚父不幸短命而死僕今孤弱恐不能圖保吾殿下至今不忘往歲信使之誇光自前强請而貴曹非但不許加之責示事非常例恐難輕議云如是縷縷之意若達殿下則必被傍人之讒竊念前例有貴國松雲大師之行自是兩國平安又於己酉日本國王之使越海于今八載也其後貴國寂無報禮是其有禮與不禮哉今卽請信使者仁義之禮也伏願俯諒事勢特許一遭遣使刷還擒人以安生靈也哉是亦不爲兩全乎今日告急全非爲自己利益之謀也幸更賜德音等情具啓據此依前打發去後又該副護軍鄭信道啓稱節該伊族人全以生朴卦同等曾被倭賊擄去頃因對馬島倭子付書到來該寫俺等離鄕土失父母至今不死日望我國好奇俺見住蕯摩州此州被擄人竝三萬七百餘名善習鳥銃槍刀之藝皆願我國刷還等情具啓據此行間今該前因旣經政府商確具啓臣竊參詳往年家康之首款於小邦也蓋嘗曰秀吉之侵犯貴國我在關東我兵無一人渡海者且曰吾則盡反秀吉所爲旣已刷還被擄男婦繼復縛送犯墓之賊以輸誠款比時小邦曾將此等事情具行奏報天朝乃有差遣員役之事邇者家康呑倂大坂秀忠平定諸島形勢鴟張越添强大自謂勦滅小邦之仇賊數年之間請使日急槪其本情似是借重誇詡而其間狡猾抑或難測但事有經權機有便否欲依先前差送員役事例因便報答以示羈縻之意兼要刷還被擄人口仍復緝探彼中事機允合便宜爲此更飭政府陪臣從長另行外緣係倭情事理爲此謹具奏聞謹奏光海君日記卷第一百十五○朔甲午傳曰塞門宮近處朝官士庶人等不有前日傳敎之意徑先撤毁其家舍所聞極爲可駭速令都監及漢城府掛榜知委令當該部官各別開諭而今而後如有徹家出去者則一一重治事明日開諭已撤人姓名幷速詳細書啓十分嚴禁俾勿撤毁家舍事言于營建都監○傳曰塞門宮都監堂上會同議處云雖未知所議何事而近日此宮近處朝官下人日漸撤移云必多怨苦提調等姑勿往見如有議處事會議於新闕而但令監役官次知內官言聽便宜修理事察爲之意言于營建都監○傳曰大內雖有妖變外處移御不可輕爲故只修可合處欲爲觀勢以處俾無民怨而各該司不遵上敎爭相付標於閭家人心驚動撤毁家舍爭相奔避極爲可駭予心不安速令營建都監言于各該司使勿如是以重予罪過之意言于本都監○傳曰提調李冲凡營繕之事諳鍊首末所掌之事勿以他提調移定代察事言于都監○午時太白見於巳地○乙未傳曰新闕後苑新入家主韓淳李尙俊鄭承澤加資生員安好學幼學鄭弘澤韓師一鄭象海兪大偁實職除授如無相當窠闕先付軍職待闕除授○以崔瓘爲戶曹判書○丙午傳曰正殿外墻進築作巡路則地勢狹窄乎令都監詳察以啓○戶曹啓曰造舡一事最爲緊急着令黃海道調度使及海運判官黃延公洪全羅三道棟梁不合之次材木及末端木中稍大者收合造舡每道毋過七八隻急急造成而造舡匠需及償役之資自本司當爲備給或以諸道應納本曹之物推移上下可以成事不但運米亦可爲運材之用七月晦日內畢造令監司兵水使什物豫爲措置黃延道所在造舡則差使員押領八月初旬前京江到泊兩湖所造舡則海運判官次知運米格軍則或以下番漕軍充定應輸各樣米穀九月望前無遺畢運京江之意黃延調度使觀察使兵使兩湖觀察使兵水使海運判官處行移何如傳曰允○丁未司諫院啓曰載寧郡守權益中爲人驕妄到處貪婪及守本郡專以剝割肥己爲能事民不堪命相繼流亡加以頃日工曹以推刷工匠事委遣郞官則視如路人不爲接待應行事目專不擧行其先私蔑公之罪不可不懲請命罷職答曰徐當發落○施文用以論議不合上疏乞退答疏曰此時不可請往留在役處盡心詳察爲之○戊申傳曰今此新闕墻內所入家主加資六品遷轉除職人及追贈錄用類庶孽許通公私賤免役等類詳細抄出一一書啓速爲施賞○義禁府堂上李慶涵柳夢寅尹壽民啓曰本府罪人林春一去夜穿壁脫逃至爲駭愕臣等待罪王府凡干獄間之事非不十分檢飭而致有如此之變不職之罪在所難免不勝惶恐伏地待罪答曰勿待罪○傳曰去夜禁府上直都事書吏間直竝拿推○禮曹啓曰魂殿凡干祭享之事固宜致謹而貴在得中當爲而不爲與不當爲而爲之均之爲失禮前日冬釀酒供上之意自魂殿入啓旣無前例可徵廣詢博訪於各該司事知故老之人則幷無前例云故近於創開新規不得已遵依舊例事覆啓矣今聞中官中有言平時魂殿亦爲進排云前之所謂詢訪者徒得之口語之傳而今玆中官之言如此不可謂必無前例也孝敬殿三年內則事多未備其時苟簡之禮似難援以爲證大槪禮宜從厚象生時進排似合情禮令該司今月二十五日爲始一依闕內供上例進排何如緣係祭享事例敢此申稟傳曰允○己酉營建都監啓曰傳曰新闕所入家主等除已受賞者外竝速抄出一一書啓事傳敎矣闕內及後苑所入家垈其數幾至二百餘區而當初書啓時厥主或在外方或在京城而趁不來現者自都監無憑可考只因故老人指示而懸錄其家主姓名以啓矣近日朝家有論賞之事自聞此奇家主等爭來呈狀或稱吾家之代誤以他人名字懸錄或稱吾已買得之代誤以舊主名字懸錄請爲移改者不勝其紛紛且前日書啓時未及書啓者亦多來訴都監亦難以渠等之呈訴取信取考各其文券査覈之際自至遲延未能趁時一一書啓今姑以査覈的實者爲先別單書啓其餘未及査覈者待畢査覈後當爲書啓矣第念末世人心淆薄奸僞萬端其間不無希恩望賞僞造文記而暗占他人之代自以爲己物者後日若有現發者則令法司先治欺罔之罪所受賞格還收然後庶杜紛紜妄冒之弊敢啓傳曰依啓○禁府都事閔震遠任賚之書吏金敬間直羅將繼男守直軍士朴永春墻外巡邏軍官金大用金永希拿囚○傳曰成佑吉邊翼星權益中等依啓之意言于當初論啓臺諫處其餘被駁守令幷令本道覈實以啓○庚戌傳曰新闕旣因施文用等之言而營建則坐向之定何可捨其言而用他術官之言乎似爲未妥依前判下文用等所言速爲定造事言于營建都監○傳曰太廟薦新節物每於閭閻産出賤用後始乃封進事甚未安今後十分申飭使卽封進事該曹察爲○以權縉爲咸鏡監司南溟羽韓昅爲奉敎李慶益吳益煥爲待敎李蒧爲檢閱韓暿爲副修撰鄭世矩爲兵曹佐郞鄭山雷爲安州牧使○辛亥檢詳以領相意啓曰冬夏兩都目大政六月二十日內爲之乃流來之例也近來國家多事或至退行於數月之後揆之事體似爲欠穩請令該曹趁行於今月內使軍職得以科內受祿且使外方居下郡邑人馬得免久留絶糧艱苦之弊何如傳曰允○喪人金自點爲其父墳被人發掘上疏訴冤○壬子傳曰近日都監役事頗有玩愒解弛之事自今十分勤仕檢督速爲完畢事言于營建都監○司諫院啓曰科擧之設至公至正而鄕試試官例以都事爲之都事或多本道之人道內擧子皆相識面不無循私之弊士子輕侮每致紛挐或入場而潰場或出榜而削榜此皆由不能憚壓之致全羅慶尙公洪三道都事皆是本道之人不當爲考官今此增廣試官請以京官急速差遣答曰徐當發落○甲辰行大司憲李時彦啓曰論事貴在得中治人必原其情如此然後罰必當罪而服罪者無辭矣執義李爾瞻持平尹訒等欲將告訃使李好閔等失對誤國之罪更爲論劾發於完席臣意則以爲好閔等受重命任專對之責適値天朝機會之難便事未易完而其於周旋應對之際不能臨機善辭洞釋其疑難又於狀啓之中多有欺罔之語不可謂全然無罪而前旣論啓以施重罰今不必復論也臣謂同僚曰好閔等所爲出於無情乃是公罪也爾瞻等答曰此則然矣云如或一毫有意於其間終至誤事辱國則萬死猶輕固不容有所云云旣曰無情之事而至於再論此臣所未解也臺諫論事本無上下而公議所在不須員多若有可論則獨啓亦足何必等待備員而爲之乎且好閔等敘命之下今幾何日字而復命之後又不知幾日耶遲延不論及至今日提起死論於數月之後只致騷擾之端未知如何也大槪好閔等之事雖不可不論而亦不可强爲更論於已停此臣之定見而終難苟同者也豈是被人牽挽趑趄彼此欲爲而未定乎只欲反覆論辨務爲鎭靜之萬一矣臣當初未得見文書其間曲折實未的知所謂全然不知云者乃於初坐未見緘答之時所言而至若以臣以此故爲推托者然皆緣臣無狀不得取信之致也言旣不入顯被詆斥勢難一刻苟冒而昨因夜深今始來避所失尤大請命罷斥臣職答曰卿言甚爲得體凡事過中則反有所傷況治人尤不可不原其情而定其罪李好閔等俱以重臣受命赴京寧有不爲盡心故誤國事之理乎適値中朝機會難便事多不順謂之不幸則可也若欲以此構成情外之罪案必用深文而後已則恐或已甚也歷觀前後書狀參以天朝事情則使臣別無大段失對而竭忠周旋成大事於十八九分則有可酬之勞無必治之罪矣矧今聖旨准下冊使將臨何必提起不當論之事以啓閙端過激之議不無後弊甚非美事卿宜勿辭鎭靜騷擾之習○癸丑禮曹啓目亂後停廢鄕試已至二十餘年事甚苟且儒生每每上疏願爲還設者理勢然也春初旣有復設判下公事而移文本道今不可臨時變易又依謬例以致外方多士之怨也況列邑雖弊已成官家模樣者頗多豈無設場之處乎依前受敎施行事行移傳曰依啓○司果許稷上疏大槪金自點誣罔上疏請與金自點同就司寇對辨虛實○甲寅富平府使許任辭朝蓋自上受鍼後還任也○辛亥王辰時出御于慕華舘幕次迎恭聖王后冠服王還宮時駐輦敦化門外問禮曹判書李爾瞻曰冠服當由正門入予則從夾門入何如對曰上敎是也當從東夾門入王行迎冠服禮於仁政殿庭禮畢將還宮顧謂爾瞻曰冠服奉安于仁政殿予乘轎未安步入何如對曰郊外擧動非但玉體勞動事體步入亦不當不可不乘轎仍乘轎以入王出謝皇恩百官陳賀○巳時太白見於午地○壬子司憲府啓曰近來朝綱解弛命令不行百事苟簡悠泛度日力雖可爲無意必施自便之習已極可惡至於大禮時冠佩衣裳儀章文物之最重者欲其彬彬郁郁秩秩洋洋非直爲觀美而已自上前期申飭下備忘不止一再人非木石孰不動心且一件朝服非價重難辦之物雖至貧豈無措備之路昨日百僚盈庭之時松山君金渭獨着黑衣比肩宰列傲慢莫甚此豈以難措故然耶直以無君驕亢任意自恣之所致如此之類曾亦因其所失或論啓或直發公緘而每至於推考絶無一人見罷者渠輩之無所警懼固不足怪而渭則特其甚者也其無君命蔑朝廷之罪若不痛治則後日之弊將有所不可言者請命罷職不敘答曰姑推考○弘文館校理李埁修撰南溟羽蔡承先副修撰徐國楨等上箚曰伏以人君罪之之典不可不愼而宥罪之法尤不可不愼也是故有罔赦之罪有難貸之惡罔赦而赦之難貸而貸之則用法不嚴而犯罪者無所懲懼矣臣等伏見兩司以沈喜壽奇協趙存性還收宥命事累日論列而聖批一向牢拒臣等竊惑焉喜壽之忘君負國奇協之陰護逆㼁存性之私秘妖詩此實關宗社係國家之罪惡當初定罪用律太輕只施削黜之典臣民憤惋愈久愈激而放送之命遽下於今日臣等竊未知有何可紀之功而宥此難貸之罪乎噫掩蔽聖功自絶君父則喜壽之罪是可赦乎黨逆護逆罪極前後則奇協之罪是可赦乎暗錄妖詩不自直達則存性之罪是可赦乎況家基入闕自有酬賞之典豈可以此而特施哉請勿留難快從公論答曰累經大赦放送給牒何妨勿爲煩論○巳時太白見于午地○癸丑傳曰母后冠服欽降此乃聖天子罔極之鴻私也謝恩方物極擇封送可矣言于該曹使之各別着實擧行○持平鄭廣成正言李士慶等啓請閔希騫流竄承旨李德溫罷職答曰閔希騫罷職李德溫允○禮曹啓曰今此詔使之行不遠謝恩之禮卽當次第擧行其謝恩使臣不可不預爲差出但詔使旣有兩起之行則冊命與賜祭俱係重典我國使臣似當各起差送令吏曹斯速差出使之裝束以待且各行進獻方物亦令該曹前期磨鍊爲當傳曰允○傳曰北邊防備尤緊權盼剛明曉解兵務以盼咸鏡道巡檢使差送○甲寅北兵使李守一啓請軍官六員砲手殺手各二名及軍器所用魚膠弓弦箭竹等物從之○乙卯傳曰日候漸寒洗草宴以明春改擇日爲之○傳曰日氣向寒罪人久滯領相使速調理出仕以完獄事○咸鏡道八月初四日自西北間狂風雨雹交作向東南而去大如鳥卵驟下百餘里移時乃止山野草木枝葉盡折穀穗打損無一粒可穫之處民家雞兒爲雹所觸者皆死監司柳公亮馳啓以聞○巳時太白見於午地○丙辰司憲府啓曰營建之事極是浩大而完畢無期不得已竭一國之力僅成頭緖木石雜物若或難繼則有司自當殫其思慮別立科條俾不間斷而近日無恥之輩幸國家多事妄希恩賞私自納物宗室監令等獻石若干塊則輒授價物又從以加資至於除授都正都正卽堂上正三品職也一年四等受祿厥數頗優一時納石平生安享厚祿於渠則得矣而爲國家無窮之費莫甚於此大槪田稅一年之入恒不及十萬石而受厚祿者日漸衆多此豈可繼之道乎非但利害判然其於事體亦無所據請自今以後一切勿許私納曾授都正職者擧皆還收成命且納基納家者不問門地與其人之如何輒授東班之職門雖士族其人庸劣其行不如士夫則決不可除職前後除職者令該曹一一聞見査汰或爲人合於百執事而以家基之故廁於衣冠之列則非但同僚者羞與比肩下吏隷卒指目譏笑將何以擧顔治任名器之溷莫甚於此至於無恥之甚者以厚價之半買近闕之基爲着帽之巧計堂堂盛朝豈意得見如此之情態乎請曾授職者竝命汰去以淸仕路答曰徐當發落○丁巳備邊司啓曰伏見咸鏡監司權縉啓辭其所條列皆是北路當今切急之務縉受任於此時其憂慮之心必倍於常情調兵添戌移粟賑飢之策貪官汚吏之害徙民推刷之擧各項節目深有所見一依啓辭內辭緣勿爲循常着實擧行爲當至於貪官汚吏則攬轡澄淸自是方伯職任到界之後嚴明黜陟使剝割軍民之輩望風解印以蘇一方民命以保祖宗豊沛之鄕允合事宜傳曰依啓北道多有可憂之端使之各別用意措置○司憲府啓曰官爵有品秩高下而隔等則區別尤嚴若至相紊則輿馬服飾之懸殊何由得辨書狀官稱號者例出堂下故自前赴京之使則秉轎而書狀則乘馬安有越分之理前司果鄭弘遠司贍副正辛義立赴京之時偃然乘轎略無顧忌中朝之人莫辨上下致訝竊笑辱及本朝其僭越愚妄之罪不可不懲請竝命罷職答曰徐當發落○戊午傳曰實錄廳宣醞進參後提調郞廳一一書啓三十日有擧動以九月初四日宣醞爲之○領議政李元翼再度呈辭不允批答光海君日記卷第十終○傳曰雨雖如此節日漸近明日拜表不可又退終日待晴以權停例隨時以行○司諫院啓曰伏見秘密備忘有往見仁慶宮仍宿之敎人君非大段不得已之事則不可容易擧動況今白蝶太白之變疊見層出此正戒懼之日尤非擧動之時晝猶不可且經宿乎今若經宿則非但不虞之可慮揆之事體亦甚未安請還收經宿之命答曰當量處○己未因使臣之行以陪臣冠服之制咨于禮部曰朝鮮國王爲遵依皇朝典禮釐正蕃使章服事據禮曹狀啓節該小邦之於天朝雖有疆場之限實無內外之別偏被文明之化獲共冠裳之制玆固列祖之所眷顧聖皇之所寵綏者也乃者我國陪臣因事進京每於朝天宮演儀及隨班展禮時則却自穿着褡𧞤玄盤領等服入參就列考之彝典無據甚矣不知何等陪臣始於何時棄禮敗度徇便苟簡服此不衷仍致厥後踵襲謬誤遂不覺察甘心聾瞽之習自處聲敎之外乎伊等前後悖妄不恥不若之罪固不暇責竊念皇朝禮部惇敘五典表率萬國親小邦陪臣之失儀若此而任他舛戾曾不紏飭將無乃諉以偏荒外國而鄙陋之不肯責備而然耶臣等謹按一書乃是太祖高皇帝所折衷世祖肅皇帝所刊布者故御製序文旣曰允爲萬世法程又曰廣行宣傳以彰我皇祖之制蓋高皇帝參酌百王之彝章修明一代之會典肅皇帝丕顯貽範頒示中外前聖後聖立經陳紀納民軌物之意可謂巍乎有成煥乎其文玆者進京陪臣等廢皇朝同文之成憲襲下价拂經之謬迹因循弊習以至今日委屬可駭迷復之失旣往莫追如知其非也則固當速改而歸正豈容斯須怠慢以重前過乎執玉高卑猶取人譏視過帶禬尙且垂戒況此毁服失禮將若之何合無備將前項緣由咨請禮部自今以後本國進京陪臣許依集禮條例仍以朝服隨參免致相鼠之剌庶遂遷鸎之願允爲便益等因具啓據此當職參昭小邦雖係遐裔凡典章文物悉遵皇朝之經制粤在洪武二年欽我太祖高皇帝昭揭大訓至定陪臣朝服之儀續該嘉靖九年欽蒙聖皇又發秘藏推衍刊布進貢陪臣皆令朝服小邦欽依祗奉罔敢違越二百年于玆凡遇節日望闕拜表迎詔等禮君臣上下皆具朝服肅虔將事而獨此進京陪臣等乃於玉帛會同之際只行於外國之私朝而旋廢於天子之公庭豈非紊亂乖悖之極乎事屬朝章義關國憲禮曹査啓之請果爲的確除行政府責令今去陪臣等行到京師具稟貴部便將朝服演禮行禮毋或似前仍蹈謬例外備咨前去煩乞貴府曲察前目査照集禮詳定之盛制許容小邦陪臣得以朝服隨參不勝幸甚○傳曰此冠服之欽賜乃前所未有之大慶也旣行親告太廟之禮則依近例展謁文廟似不可已以九月二十日後擇吉日擧行而上號以十月二十日改擇日退行事言于該曹發遣宣傳官急急下諭各道○司憲府啓曰人主一動一靜左右史書之書而不法非細過也本月三十日有慶德宮開月初三日仁慶宮行幸至有經宿之命臣等不勝驚訝考之召洛誥有周公來相宅之文未聞成王之親見後世歷代亦不聞人君躬往相基非但此也無前之變慘酷之災此時方極豈人君擧動之日況經宿之事尤甚未妥雖遠陵拜掃必於曉發夕還相基之擧元無所據而若又經夜豈非無據之甚者乎請兩宮親幸之命急速停止答曰躬臨相基乃祖宗舊例也勿爲煩論經宿事則當量處焉○庚申實錄廳啓曰實錄已爲印出粧䌙雖未及分藏先行洗草旣有前例若待明春爲之則時月太遲極爲未安今九月初四日宣醞時兼行洗草似爲便當傳曰來月連有擧動國家多事洗草明春擇日爲之亦非晩矣依前敎施行○司憲府連啓請停兩闕行幸答曰今此兩宮之役實出於遭變不得已之擧予非樂爲也新造基址工役形勢必親往省覽然後可無未盡之事矣昔在祖宗朝創建宮闕之時列聖皆嘗有親臨之例少無不可矣勿爲煩論經宿與否當臨時量處○司諫院連啓請停兩闕行幸答曰仁慶宮營建處內外形勢一日之內恐未及遍觀況於其處有可御房室一夜經宿少無所妨如是啓之當臨時量處但啓辭中以天災時變疊現層出爲戒懼而力陳此時擧動之不妥意則好矣今玆兩宮之役實出於遭變故不得已之擧而親往相度亦非盤樂之事豈可謂忽天警哉此則少無不可矣變異如彼戒懼當嚴則上號大禮決難行於寅畏之日予見如此及之○傳曰明日午時咸鏡監司兵使命招引見後使之下去○辛酉午時王出御于宣政殿引見咸鏡監司權縉北兵使李守一王曰北鄙之事可虞者非一兵力之單弱人心之恟懼予日夜憂慮卿等相議料理以舒予北顧之憂縉曰小臣昔年待罪近密自上已燭臣無狀矣不意今者當此重任如蚊負山不知所爲大槪前於救荒流民刷還啓辭中略陳其曲折矣自上必已洞察防禦等事臣到彼之後可以料理爲之矣昔在十年前承乏爲御史往來本道粗知北邊之事而今之形勢與前不同今年則値此大無民失其業兵糧匱竭李守一以宿將三爲本道兵使軍民之情土地之形備知之矣其所聞見與他將異臣等下去之後當一心勠力而如臣愚劣恐未副倚任之責矣王曰以廟堂僉擧用授是任卿其盡心職事王謂守一曰卿知北路之事云未知何如耶守一曰小臣再爲兵使已經七年近因往來人問之則今之形勢與前不同今爲此任罔知所爲大槪六鎭藩胡在時則賊之往來盡情來告一自老酋撤去藩胡之後賊之出入了不聞知云穩城近處藩胡仁弼輩可信者也臣所熟知之其他藩胡等亦有溪壑之慾若以某物給與則彼必誠心進告胡情給與之物朝廷料理下送近來連歲大無民皆流散朝廷趁時移粟以救孑遺之氓守令邊將各別擇送然後可以蘇一方之民命矣且近觀人心不淑必先立紀綱而後國家號令庶或可行矣權縉曰北路凶荒近古所無列邑還上貢稅全不收捧民生飢困散而之四方坐視而不得救聞來事極寒心北方寒苦土地瘠薄雖在豊年居民或衣狗皮或被馬韉食草實糠粃者滔滔及今流離他境之後無意於本土故流民繈屬道路必至於空虛而後已豈非大可憂者哉初聞今年則禾穀稍實本月初咸興以南大風大雨禾穀盡爲損傷甲山等處生計蕭然而玆者又値雨雹之災野無所收虜情叵測邊圉空虛哀哀赤子無所依賴前者救荒太晩不得全活嶺南嶺東一帶移粟之策一日爲急而設使兩道監司處下諭丁寧當此多事之日他道救急恐不能着實擧行自朝廷擇差御史有風力幹事之人下送于嶺南嶺東等處催促轉運于安邊安邊以北自當以馬尙舡移運庶救北路垂死之民不勝幸甚王曰救荒御史令該曹差出王問於縉曰救荒御史當送於本道耶縉曰本道無一斗之粟慶尙江原兩道差出使之督運臣之所達如此矣本道自古素無士大夫只有愚悍之民無可與議事之人以往事見之則李施愛之亂列邑皆叛及乎壬辰之變王子宰臣縛而與賊人心之悖惡執此可知矣第念國家自前待北民與他道頓殊至於給與衣資優恤之典靡所不用其極則民之於國家安有携異之意哉但邊將守令侵漁剝割罔有紀極而朝廷懸遠屯膏不下少有緩急則民皆倒戈疾視長上此豈惟民之罪哉必有所召者矣小堡邊將雖不能皆得其人主鎭之官不可不擇遣也如有貪殘之輩則臣當不待殿最續續請罪自朝廷繩之重律以懲其惡此意亦申飭銓曹各別擇差王曰主鎭之官則非銓曹所擬備邊司議薦而何至如此耶縉曰該司當初豈不欲精擇乎第人不畏法赴任之後專事肥己惟當十分愼擇而已王曰主鎭守令未知某某等處耶縉曰六鎭三甲明川吉州等處是主鎭也王曰卿所陳予當體念我國自前不知賊情只因藩胡之進告而未諳虛實彼以犬羊之賊豈無愚弄之意哉今後虜地近處伏兵禁雜人來往譏察虜情以啓縉曰藩胡受職牒向化者今亦有之而兵使自前多有知者云下去則當往行營可以從長審處矣今此國家營建大役大小臣民孰不欲盡心助工但今番助工木分付于各道則南北兵使等除防斂布創開無前之規事極寒心王曰渠等無乃見朝廷事目而如是爲之耶縉曰朝廷之意本在於不煩民力也豈使渠等放軍斂布乎王曰卿下去之後一切禁斷王曰內奴婢亦是王民而邊將守令侵虐滋甚云卿下去另加優恤縉曰如有此弊臣隨聞請罪王曰老酋處須遣解事伶俐之人偵探賊情可矣守一曰前兵使金景瑞請遣人偵探而朝廷不爲輕易許之矣申忠一前日往來虜穴稍知賊情而其後則絶未得詳探前頭亦得人以送則庶可知矣不得其人則賊情未能詳知而反有漏洩軍機之患矣王曰然矣解事伶俐人各別擇送細知虜情兼察在逃逆賊可矣李守一曰六鎭流民趁未刷還則不待外冠之至便作空虛之地使祖宗豊沛之鄕將不能保存臣不勝憂悶扼腕之至使之及時刷還可矣王曰予當議處卿等下去本道各別盡心善處王曰在逃逆賊罪人十分盡心購捕可矣守一曰自前細知此事當竭力譏察王賜以甲冑兵器等物曰卿等持去以爲緩急之用○朔甲寅傳曰祖宗朝實錄謄本三年內列聖有進表裏于大妃殿之例誕日冬至自上進表裏一節有司不爲詳察稟裁事甚未安正朝爲始宜封進于慈殿此意言于禮官使之講定擧行○兵曹啓曰宿衛諸將監兵使未敢啓請爲營將以其內重外輕也今者權縉以五衛將柳琳啓請中軍蒙允今若因藩臣之請而允許給送則非但事體未安後弊無窮他閑散使之改自望何如傳曰允○丙午掌樂都監啓曰今月初七日內習儀時聞有不進妓生臣等方欲摘發入啓請罪伏承聖敎不勝惶恐之至習儀之日慮有如此之弊臣冲待開門趨詣闕下則稱頉不來者多至五六嚴督捉致雖未及群妓入內之時盡皆待令于闕庭之內而妓生解語花再三推捉終不來現是誠近古所未有之事也國無紀綱可知於此豈不寒心其日未及入內妓生則自本院重治矣終不現身解語花令攸司囚禁依律重治何如傳曰但令督出入參大禮姑勿囚治今後又有違拒不參者則繩以重律家長罷職事捧承傳申明擧行○司憲府啓曰近日之弊在於有罪不罪專事姑息故百隷怠官將不可救加以下凌上新忽舊弊習已痼至於推鞫之日禁府郞廳以微末之官偃然在家如此之罪非尋常所犯若止於推考而已則輕於此罪者其可置而不問乎因推考見罷者近不見其人此輩之不動一毫者專由於容護之過請亟命拿問行首掌務官不能撿飭使得任意自便亦不無所失請命罷職答曰已爲推考不允○庭鞫鞫加設主簿玄應旻應旻供稱臣本以微賤之人亂離後因功得職心常感激如有國賊必欲捕捉九月二十日間毛前近處有所知人車克龍言今日軍器寺前金季男掩面入于洞口季男乃金悌男切族當初逃躱不得捕捉之人也與爾同力捕捉云答曰渠之止接何以知之克龍曰軍器寺近處金季男女壻吳應難家入去矣其日往言于八寸許判書判書曰汝可仔細聞見捕捉以告今月初六日許判書書小紙以給使傳于洛川君初七日洛川君送人于許判書曰季男已因承傳被囚吾輩則無功云其日車克龍來于許判書處言金軫之事曰金軫前以臨海君侍學別監行首當初逃躱近間入于京中變名纉韓屬於醫家此人能文趫捷此漢之罪無異於金季男云則許判書書于小紙送于洛川君只在傍見之而已金軫行止專然不知云○鞫車克龍克龍供稱去九月二十日間軍器寺前見金季男尋見所向則入于其壻吳應難家還路見玄應旻言曰卽見季男汝須捕告做得堂上可也因謂應旻曰金軫者乃當初逆珒家乳母之壻其時十分光耀妻死之後其班中大君宮婢交嫁居生又爲大君侍學廳行首別監今則變名纉韓屬三醫司至於出入闕中國法解緩故行之無弊若以季男論金軫則季男年老無學識軫能文言滑驍勇絶倫之人其不浮於季男乎言訖相分而去本月初生間許判書招之曰汝見季男乎答曰見於軍器寺前路則入於吳應難家矣許曰汝須更加跟尋吾亦已送玄應旻聞見矣季男被囚之夕許判書又招臣曰季男已見拿囚吾又送人使捉金軫矣云云前後曲折如此而止耳金軫謀逆事豈有知之之理乎大抵根着則逆珒家乳母之壻豈得無罪乎此外他無所達云○丁未吏曹啓曰謝恩使申湜年紀已衰復患痿痺之病乞遞謝恩使有此陳疏自前赴京使臣不敢呈病乞遞流來舊事而今此申湜老病如此發行之後若復狼狽亦非細事似當改差自下擅便爲難上裁施行何如答拜表尙遠使之調理發行○鞫北間北間供稱本非悌男之奴也乃悌男三寸叔母金仁妻家之奴也主沒之後放役居于兔山今者逢授本縣分養馬將納于司僕寺不意路上被捉悌男凶謀萬無與知之理云王命嚴鞫屢次刑訊加以烙刑壓膝竟不服○推鞫廳啓曰玄應旻車克龍議啓事傳敎矣群議皆以爲今日金季男吳應難刑問時問之則季男以爲與金軫相知事則金軫之名前後不聞金軫之名旣不聞則謀主之言何以知之乎應難則以爲金軫之名亦不得聞之云以許筠上疏見之則其曰悌男逆謀季男必無不知之理季男若參其謀則金軫亦無不知之理若使季男無凶謀則已如其謀亂則軫必爲之首倡矣且曰前後凶妖之事未必非此輩所爲不能直指而以臆度決定其曰必爲之首倡者非有可據之言大獄豈可以必字定之乎未必非三字與古之莫須有三字暗合而酷似似無更問之事放送無妨但金闓疏以爲許筠出示曰魁則當在金軫稱名人以珒家人而附悌男能詩趫捷癸丑逃去改名纉韓行止非常金季男等皆其指揮獲此嚴問則福在宗社云許筠疏以爲所謂車唜龍者來見臣臣親問季男事情唜龍招則以爲本月初生間許判書招臣臣進去則許判書曰汝見季男乎云捕盜廳啓辭則以爲金軫乃金季男謀主云招捕盜廳從事官取見金闓書則其書曰金軫乃金季男之謀主也卽卽捕捉入啓幸甚云車唜龍招則以爲與金季男相比則金軫爲首與季男同謀相從事則臣得知金軫爲謀主事則臣不言而但言其罪當爲主云以獄體言之則唜龍則曰許判書招去許筠則曰唜龍來見其言不同明是違端不可不面質福在宗社之言軫在則宗社危軫死則宗社安底意思謀主之言亦極凶慘如此重大之言不可尋常處置嚴鞫得情似當惟在上裁答曰姑勿刑訊只以此意詳問于車唜龍以啓○以鄭廣敬爲應敎李明漢爲工曹佐郞○戊申傳曰凡宴禮因公事坌入臺諫啓辭繼至又緣參宴人員紛紛稟啓之故馴致日晩不行終未免犯夜極爲不當今番壽宴時則雜公事竝姑留政院而雖臺諫啓辭非係干宴禮事則亦令姑停參宴人員勿許臨時稱頉設或有故預爲處置待開門早行事更加申飭爲之○營建都監啓曰前府使洪傑正鐵三百斤折衝朴德獜正鐵四百斤平昌副守萬壽正鐵四百斤前守門將尹雲老正鐵五百斤定州免役鄕吏石應卓正鐵四百斤願納都監當此鐵物難繼之時聖敎屢下不得已書啓而所納之數多少不同此亦依納石例定式捧用敢啓傳曰允尹雲老以上加資平昌副守都正除授免鄕人相當職差下○乙丑持平李士慶大司憲鄭協執義尹掌令尹銑持平尹訒以被斥漢城府相繼引避退待司諫院竝請出仕從之○傳曰質正官事議大臣以啓承文院啓曰議于大臣則領議政議近日得聞則父爲使而子爲質正官者有之出於東人文集者亦有之大臣亦知其姓名云矣但古雖然今不須復爲差送依臺諫啓辭施行以除一分之弊似當大臣之意如此敢啓傳曰申湜年老其子得淵許令以子弟帶去○大司諫尹訒司諫鄭道辭納曺挺立正言韓昅朴宗冑啓曰沈訥賤孽之甚奸猾泛濫不合臨民之任故署經之時憲府再越本院三越實出共公之論而頃以聖批以臺諫風釆偏重於攻沈訥爲敎臣等所當引避之不暇而因幺麼一訥瀆擾天聽似涉未安泛然連啓今聞物議非之不可靦然仍冒請命罷斥臣等之職答曰勿辭退待物論○己酉傳曰長興府使權餘慶速爲上送事全羅監司處下諭○尊崇都監啓曰臣等承命連日來會反覆相議旣已陪進奉安于闕中決不可還出于都監況大禮退定三十日所改玉帖不多工役甚易仍爲留置之意敢啓傳曰依啓○傳曰外命婦臨時稱頉不入者多六承旨三司長官夫人更爲知委使之入參內宴○政院啓曰影幀奉移過大禮後爲之事傳敎矣今者大禮已過勢不及十一月初四日全州離發而扈衛軍兵使臣支供久爲留待其弊不小請所經一路姑爲停撤以待退定正日卽爲下諭似爲便當傳曰依啓○禮曹啓曰因臺諫啓辭鄭之産禮葬依許筬方俊豪例令該曹察處事傳敎矣已往之事不可以聞見爲實故取考壬子年錄勳謄錄則五月初七日有戊申逆獄大臣以下推官等勘定策勳之命初九日賓廳大臣請先定元勳十九日自上因崔有源上疏以許筬爲元勳二十四日敘用同日元勳單子入啓七月初十日許筬上疏辭功十三日都監事目啓下十四日勳號單子入啓二十日推官大臣以下賞格命下八月初七日本曹以許筬停朝市事入啓有許筬未受勳名遽至溘然禮葬之敎同日以方俊豪弔祭事入啓亦有別置簿考啓之命九月初十日備忘記方俊豪亦爲參勳依鄭禮男旣參功臣未及下批例弔祭禮葬事有敎以此見之則許筬方俊豪雖未及封爵而死皆爲禮葬今此鄭之産之事似異於此而然出恩命非該曹所可擅議惟在上裁傳曰已爲議定錄勳依前傳敎禮葬○慶尙道生員柳震楨等上疏請文貞公曺植從祀文廟答曰爾等尊賢之意予已悉矣至於從祀之典當自朝廷處置固非儒生所督迫也爾等可退去修業○丁巳傳曰遼東都司送帖速爲議處○庚午陳奏使李德馨黃愼回自京師秘啓陳奏周旋之事且以貿來新書及冠服制度進答曰知道因國事艱虞勞卿等遠行深用未安幸賴盡力周旋得完大事豈非宗社之慶且貿來書籍及各樣冠服等物足見好禮變陋之誠當令禮官議處初李好閔等周旋封典事悉成而李德馨等繼至遂許准封降使○政院啓曰禁府郞廳以大臣意來言前日雖無判義禁仍爲推鞫事有嚴敎故不得已仍爲推鞫近日只臣等推鞫罪人三名連斃不得情議啓之時亦只臣等爲之苟簡莫甚極爲未安請判義禁朴承宗命招同參後爲之爲當云傳曰依啓○判義禁朴承宗上辭職箚答曰省箚具悉卿懇獄事未完卿知首末調理出仕速完鞫獄○回答使狀啓一行本月初四日到對馬島十八日寅時完伊浦離發戌時到釜山浦刷還被擄男女幷三百二十一人○戊午傳曰各道方物陪持人糧料尙不題給使未免行乞連命所聞不安何廢閣命令至此乎該曹郞廳推考速令分給○羅州幼學鄭瀾等上疏請先正臣曺植從祀文廟又請治羅德鳳毁賢焚籍欺罔君父康津縣監曺應休沮抑建院之罪○政院啓曰鄭之産禮葬事前日臺諫論啓而今者以禮曹回啓公事依前傳敎禮葬事判下矣此意兩司城上所命招言之何如傳曰當初旣已令該曹察處答下非徐當發落也兩司自當知之勿爲命招○己未持平許儆上疏大槪病重辭職○司諫院連啓請還收鄭之産禮葬之命答曰旣與大臣議定錄勳則勘命未下勳局未設等第高下非所論也此非固爭之事而煩執至此予竊怪焉○公洪道儒生柳馨春等上疏請曺植從祀文廟○庚申司憲府連啓請還收鄭之産禮葬之命答曰以告捕喚賊之功旣爲議定錄勳則此非如元勳勘定之功也況近當勘勳勿爲煩執○丙子禮曹啓曰備忘記勑書一時出來彩幣藏置于太廟乎令禮官議處事傳敎矣取考歷代舊例則降勑時必有綵段今此勑書一時出來彩幣亦是據例也本不干涉於冠服又何藏置於太廟乎雖開錄於冠服物件之下其專爲勑書有此綵幣無疑先代今西宮之惡泮儒所數十罪浮於武氏九罪若據此行之則深合於義伏願聖明亟下臣章于廟堂俾善處變以防禍漸啓下議政府○兩司合啓曰副提學李好信本以憸邪姦巧之人初附士類後事永慶反覆變幻尙保官爵渠當革面洗腸酬報聖恩之不暇而頃忝玉堂之長規避喜壽之論坐完席而逃去今授本職又作前態向人說話誓不從此論纔聞除拜遽卽下鄕及承召命遷延旬日始到門外托稱親病又不出謝今此大論一國臣民孰不奮義吏胥之賤尙皆投疏渠獨何以首鼠兩端觀望成敗其陰懷二心負國忘君之罪不可不治請命削奪官爵門外黜送答曰只罷○納銀堂上崔鶴等上疏大槪請快從多士之議亟許三司之請毋使大計中沮國事日誤啓下議政府○兩司合司連啓請奇自獻李恒福圍籬安置答曰獻議中或有全恩之說或有掠美之言或有稱病者或有糢糊者或有推諉者此輩不可盡治故只自獻付處恒福削爵亦出於重公論也不須加律休煩可矣○兩司合司再啓答曰已爲酌處毋庸强論○訓鍊習讀李彦弼等上疏大槪請令廟堂速爲處置以安宗社啓下議政府○弘文館連箚答曰獻議中右袒侮弄者非一二人則其可盡繩以忘君負國之律乎自獻等已爲酌處毋庸强爭○政院啓曰守陵官朴東亮遭母喪公私俱礙處置極難自上參以情理特許改差其達權體下之盛意盡矣第念守陵官自君上初喪被髮徒跣具衰麻冠裳杖絰殯殿山陵專主祭奠之事三年內無出入之節與他臣僚事體逈別雖有私親之喪其不得奔赴也皎然矣況新差守陵官追成冠服其間節次尤無可據古禮有云君薨未殯而臣有父母之喪歸殯返于君所此則泛言人臣在君喪中遭親喪者之謂不可擬議於守陵官也然臣等妄意如不得已則姑據此禮許令奔哭以伸至情卽還陵所以終大禮恐或愈於改差之無據也請令該官更議處之何如傳曰以此啓意更議于大臣○吏曹判書閔夢龍上箚辭職答曰省箚具悉卿懇左相豈欺予哉卿宜安心勿辭秉至公而正銓衡進君子而退小人用副予望以慰群情○兩司合司三啓弘文館再箚答曰奇自獻遠竄李恒福放歸田里○訓鍊都監左右捕盜大將秘密聽傳敎而出○圍置鄭弘翼于珍島金德諴于南海○漆原縣監權省吾捉僞造凶書人盧克誠張皇牒報左兵使增設盜直嚴加譏察因馳啓以聞○庭鞫○丁未傳曰罪人鄭弘翼金德諴北道改定配○兩司合司連啓曰李恒福以失志怨上之人逞乘機右袒之計敢於獻議中倡起異論使橫議益激國是靡定其罪實關宗社而言辭之悖慢甚於自獻自獻旣已被竄則恒福豈可止於付處哉請勿留難亟命絶島圍籬安置答曰遠竄○改配鄭弘翼于吉州金德諴于明川○戊申傳曰統制使鄭起龍上送弓箭各一部入覽後差官押領下送于平安兵營此人弓箭優數造送其盡心國事之狀極爲可嘉加資監造領來軍官依他例加資○右議政韓孝純上箚請亟卜新相答曰省箚具悉卿懇卜相以疾病未及爲之徐當調理爰立但三公雖不可不備員而至於明大義定國是安社稷立朝綱卿雖年老足以當之國家艱危日甚予甚有望於卿焉卿其勿以老病爲辭更篤忠誠用副予眷倚之至意○遠竄奇自獻于定平李恒福于龍崗○己酉改配奇自獻于洪原李恒福于興海○司諫閔德男啓曰言官論事必與同僚相議可否而裁決專在於長官故事之是非成敗雖與之同而受責則長官爲尤重近日論宰臣之事雖係於旣往實出於公論豈有一毫他意於其間哉兪學曾旣被嚴譴則臣以亞長代行長官之任尤不當獨免且再昨伏承嚴峻之批臣子分義固不敢晏然在職而昨日不爲引避連進啓辭臣之罪大矣請命罷斥臣職答曰國家不幸朝論携貳黨同伐異萬目睽睽未知所爭者何事如是而可以爲國乎此豈美事但爾之爲言官非今斯今爾豈爲浮薄之事勿辭安心盡職兪學曾閔德男旣同其論事則其責宜無所不同獨於德男優答如此王深居九重忖度外情有若親見者然其故何哉不然曲逕之密啓亦難乎掩矣○新榜生員李榮久進士趙益亨等上疏大槪臣等於謝恩時不敢拜西宮者不忍負吾君化育之恩不敢屈膝於讐庭也答曰疏辭具悉但予不欲聞知也康復誠爲中和府使○傳曰奉常寺位版奉安處則仍設勿移而如官員坐起直宿處則宣惠廳有可移處云詳察可移處以啓事言于都監○前縣監李文蘭秘密上疏入啓○司諫院啓曰署經之法乃祖宗金石之典也爲後嗣者但當遵守勿失其永無愆使鞏基宥密式至妥帖而乃者陽德縣監沈訥三度越署經之後仍命勿遞是祖宗之法由訥而失金科之毁至此而盡矣守法於舊猶恐其廢壞法於今何以示後臣等之所以愈往愈鬱者非惜一陽德也乃惜祖宗之法也非惡一沈訥也乃惡舊章之墜也欲法堯舜當法祖宗遵先王之法而過者未之有也請陽德縣監沈訥急命遞差以重祖宗署經之法答曰徐當發落○禮曹佐郞奇俊格秘密再疏曰伏以除再昨陳疏一面待命外更將筠之謀危罪狀詳陳以瀆天聽蓋筠於先朝時以臣父以渠與弘老同心謀危故欲遠竄渠等使金公諒妾通于宮內熒惑先朝仍欲起獄使臣父得罪而渠與弘老盡握朝權臣父預知其機微而周防渠計不得成當此殿下孤危之時筠敢生如此兇逆之謀臣父得罪猶是小事將欲置殿下於何地耶思之寧不寒心筠之心中以爲殿下必不得大位故專心於弘老弘老丙午年後連婚於沈淹淹子挺世卽悌男之壻也弘老之連婚於沈家亦爲悌男家及㼁也而筠與弘老極切故遂與沈家意合而沈淹戊申年聞殿下龍飛驚惶自盡人謂之縊死矣友英筠之妻三寸而光世之切族也筠與友英相切一國之所共知則實兩身一心者也渠又主張沈尹之婚而因臣不得成故畏惡臣家知渠謀危及與悌男友英光世相切謀逆之事矣今將李惟弘許筠宋言愼曺浩李弘老等書簡粘連以進筠之謀危之時最先故罪不下於弘老矣其書簡共四張而其人則所謂病漢者惟弘也其下書之者筠也壺峯者言愼也浩者曺浩也其下二張弘老之書也用蠟紙摹出後將渠輩親筆上塵睿覽禍根亂本都是筠也伏願殿下留神省察焉○右參贊許筠秘密上疏自訟○丙寅宗室初啓答曰已論勿煩○百官啓曰臣等將一國公共之論來伏闕門仰控血誠玆實宗社之至計而天聽邈然峻批反降臣等聚首相顧不知聖意之所在也人君之孝惟國家安寧基命靈長而已區區小恩私情有不暇顧西宮之禍古今所未有也唐之武氏方此爲劣胡寅數罪責柬之等不能廢誅臣等請以武氏九罪比之於西宮十罪而論之其生㼁陳賀卜祝祈福之罪甚於蠱惑嗣帝厭勝先后掘陵行兇之罪甚於戕殺主母謀立己出防塞傳攝之罪甚於黜帝盲巫咀呪謀害聖躬之罪甚於殺子聖上卽阼之初御寶留時不出之罪甚於爲帝詐稱末命保㼁待長之罪甚於擅廢宗社締合兇徒積峙糧器廣募武士因操作亂之罪甚於穢德彰聞通書黑門使訴唐官挑禍上國欲滅宗社之罪甚於誅鋤宗室陰聚宮奴潛行部署乘釁搆亂欲售奸窺之罪甚於尊用酷吏其南結倭援北連虜交欲背天朝以爲立㼁之地此武氏之所無而西宮之獨有者也其逆天之罪天下所共誅者殿下安得以名位之常例捨天下之罪人而不爲致討乎今日之事斷無他意廢黜之擧在不獲已伏願聖明亟賜快斷以安宗社答曰此豈予所知也予甚不幸又遭此變不欲聞不欲知也○兩司合啓曰再昨論啓之時待百官畢會始爲庭請故自至犯夜而徒知大論之爲急不念夜深之爲未安致勤嚴旨臣等之失大矣不可仍冒請命遞斥臣等之職答曰勿辭○百官再啓答曰予意已諭須勿更煩○兩司合司初啓答曰已諭不允再啓答曰不允○百官三啓答曰已諭○兩司合司三啓答曰予意已諭勿爲太煩○玉堂連箚答曰已諭○館學初疏答曰已諭再疏答曰勿爲太煩○玉堂再箚答曰不允○壬辰傳曰告訃陳奏使各行理馬以上書啓養馬以下奴子宮奴等令該曹米布題給○以李恒福等定配單字傳曰大臣雖曰有罪不可置於邊上況方有可虞之端以吉州北靑等處改定配○傳曰奇自獻吉州定配○改配李恒福于北靑○丁卯宗室初啓答曰此豈宗戚所可忍爲之言乎予不欲聞知切勿更煩再啓答曰已諭勿爲更煩○館學初疏答曰予意已諭○兩司啓曰前日臣等將奇自獻奇俊格許筠竝鞫事論啓聖批以徐當發落爲敎臣等非不知莫重之事連啓之爲當而適値大論急於合司姑爲停止以待發落矣昨日廟堂之上以姑停爲非至於往復相議云臣等疲軟不職以致朝議如是不可苟冒言地請命遞斥臣等之職答曰勿辭退待○百官初啓答曰予聞元首股肱相須成體疾痛痾痒無不相憂況玆莫大之變予不忍聞知但自呼天悶泣而已則卿等固當勿爲此論以安予心何用董率百僚日三瀆擾乎宜察予言亟停退去○百官再啓答曰不忍聞也勿爲更言○玉堂初箚答曰不忍聞也勿爲更煩○百官三啓答曰已諭○寧堤君錫齡啓曰臣以穆陵守衛官承命出往第今玆承命但爲守衛而已則凡遇祭奠之時未知何以爲之敢此仰稟傳曰依守陵官例同參於祭奠○左贊成朴承宗啓曰初二日政府吏來言初四日有率百官庭請之擧云初四日早朝攻府吏來言曰近五六日不爲庭請矣向晩又來言今日雖暮當爲庭請云臣身忝在政府東壁其所以退其所以進茫然不知臣實愧悚請命遞左贊成之任當以散官隨行公私幸甚答曰勿辭○右議政韓孝純啓曰初二日大司憲李覮大司諫尹訒來言曰今日兩司以大論已爲論啓明日則百官庭請不可不爲云臣答曰當依爲卽知會于各司矣初三日朝臣將詣闕尹訒又來言曰今日庭請昨已議定但時議以爲今日有故退于明日爲當云臣又答曰當依令公之言退于明日云矣其後右贊成李冲來言以爲近有不得已之事過五六日後爲之云臣又答曰時議如此則當從之云初四日午後右參贊柳澗馳言于本府曰今日雖晩百官庭請不可不爲各司卽卽捧甘結知會云未幾右贊成李冲來見臣曰時議以爲今雖日暮庭請不可不爲云臣之意日勢已暮百官聚會闕庭出入顚倒然大論甚急時議如是則亦當從之云令下吏遍告于東西壁卽仍進闕下與勳戚重臣反覆論議之際自至夜深誠極未安今見左贊成朴承宗啓辭則臣臨事不能善處之失在所難免玆敢具由以啓答曰知道卿宜安心○右贊成李冲啓曰本月初三日臣聞有庭請之擧來詣闕下則已退於初四日云臣欲退去之際禮曹判書李爾瞻相値賓廳言于臣曰庭請之擧皆以爲過數日後爲之宜當云不可不急通于右相云臣辭不獲已通告于右相矣翌日禮判抵書于臣曰三司之意又以庭請日久不發未安今日內不可不發云臣又不得已更通于右相處其間曲折如斯而已今見右相啓辭臣之中間傳語之失大矣惶恐待罪○禮曹判書李爾瞻啓曰臣伏見李冲啓辭至擧臣名其間曲折不可不辨臣未省墓前得聞政府欲發大論已卜於初四日而出去矣初三日詣闕肅拜時聞大論徑發於卽日心竊怪之及見李冲問曰國之大事已有卜日徑發於今日可乎右相以獨當大論爲悶待新相出同議似當寧過數日初七日間爲之如何沖曰吾當通之其夕旋聞物議則三司以大論漸至遲滯爲未安云故初四日早朝因李冲致簡以當日不可不爲之意答通食後柳澗來見亦以卽日庭請之意言之日晩庭請分發來到臣卽詣闕則日將沒而百官方會矣右相率百僚入闕庭分付於臣曰大提學速製初啓臣曰啓辭主意在於貶削乎在於廢黜乎右相不能斷仍問同座諸宰推諉不決以致夜深其間許多說話不可盡達臣再三催促猶不能定及見合司大槪右相乃決曰臺諫以貶削爲啓辭又改廢字爲遷字其意可知今依合司意製之爲當諸宰各散就休臣亦與兩提學仍爲同坐以簡通問兩司啓意則兩司以大意則實在廢黜爲答卽以措語不明引避臣等送其答簡於右相曰合司本意如此吾等亦依合司之意以廢黜製之乎右相曰爲當臣卽構草請右相啓之矣大槪大論旣發久不庭請人心叵測變怪日出欲速爲庭請者豈獨臣之意乎聞物議以遲滯爲非卽言於政府之官勢所然也若其自中之不通同僚百官之未卽聚會大臣之不能卽斷皆非臣之所可知也況宗社存亡人心向背只在於一夜之間而滿座相視氣象可惡其夜之終不潰出可謂幸矣所可痛者大論之請臣子同然瀝血碎首宜恐不及今何逐節生梗有若壞事者乎諺曰厭食之飯先覺埃墨此之謂也臣一生遇事有謗不圖此謗又及於臣身也惶恐待罪答曰省啓具悉宜勿待罪○玉堂再箚答曰已諭休煩○館學再疏答曰毋煩○左參贊許筠上疏曰伏以臣於初四日二更自外還家黑暗中有二丁壯伏於籬間將動手之際馬後奴子覺之叫曰有賊賊逃出隱匿於人家聚里人搜覓得之結縛問之初稱文昌家奴次稱政丞宅奴固問何政丞則不答昨昨日送之於捕盜廳昨日一善尉婢請其放送又稱毛衣匠出入於文昌家者云臣以爲我獨當大論仇人嫉之欲行李師道害裵度之事豈可聽人嗾而放之哉大將等推諉至今不爲鞫問其盤結權貴有所謀爲之狀據此可知臣以孤根弱植力主去禍根之論異議者欲殺臣久矣今因奇家之怨嗾呈兇疏而李覮乃臣素不相善者頃日所啓自撰謀危君父四字加於臣身臣竊謂俊格之疏未下覮何以預知而遽加以不測之名乎臣欲就鞫必與覮封辨問覮何以知臣謀危君上曲折而只以徐當發落爲敎臣席藁待命欲於奇之出配更陳血疏乞與對辨旋有臺啓未處置徐爲定配之敎故臣只竢入對而已今刺客橫行欲先除臣臣一死之後則無以雪臣至冤故敢於大論方張之日不避瀆擾仰陳危懇罪合萬誅大槪自獻之必欲殺臣者乃欲滅口也癸丑變初西宮兇逆之狀已著臣謂奇曰此臣子不共戴天之讐也豈可容置於極尊之位以滅人紀哉奇曰君無爲此言悌男昏弱豈能爲非常之謀而宮中咀呪安知非宮人自爲嫁禍於大妃殿乎況友英之招無他言而羊甲怒其橫死於應犀之計欲貽亂於國家故爲此兇說也渠輩雖欲爲逆孰肯從之且尉繚子言重刑之下志士亦有誣服者今主上無他子而東宮尙無嗣息萬世之後正論若起爲今日此事者雖在子孫亦豈可擧顔乎吾之外祖卽林百齡也今人道乙巳之事令我面赤君勿爲此議也其心蓋以悌男比之任瑠而羊甲等謂之誣服云臣不勝寒心臣竊自以爲其子姪出於逆招欲爲後日之地主此論也其後奇恐此言之洩深用疑懼臣亦不敢出諸口也此外怨上之言幸亂之說入於臣耳者不敢幷陳焉俊格之疏臣不得知俊格受學於臣訓誨之外與年稚之人談及時事猶且不爲況此兇疏中云云不測之說乎渠若聽之則何不早告乃發於渠父獲罪之日不告之罪渠亦甚矣無其說而誣告陷人則臣子所不忍聞者乃敢筆之於書苟非瀆亂天倫習以爲常者則安敢發此言而至達天聽乎其悖天逆上之言自爲構出則其罪有甚於逆臣也臣竊痛之在丙午冬臣兄筬爲吏判有人言於筬曰弘老寓李覮於廣州京主人家日夜聚會陰謀狡計無所不至云須爲東宮補外可也筬卽連擬於外州其後竟爲定州而出戊申年以弘老腹心被劾五年削官國人無不知爲弘老之黨也寅緣幸免得躋淸班外假大倫內實觀望初四日啓辭不出廢黜二字乃擧貶削節目終曰遷置內宅其本情盡露於此矣覮乃敢受嗾修怨反以惡名橫加於臣臣更冤焉人臣負此大逆之名不可一日容息於覆載之間急與奇自獻李覮等下獄對辨以亂謀何不早告禍根何不欲去窮問自獻而仍問覮何以知臣謀危君上乎一以摘二人回譎之狀一以雪微臣被誣之情則千萬幸甚臣爲君父出萬死以扶宗社而終遭罔極之讒今日刺客未必非出於嫉臣者之所爲殿下若不快辨洞雪以寢奸圖則忠貞之臣難保其餘生矣情隘辭蹙不知所裁伏願殿下垂憐曲察焉閏四月十四日始下推鞫廳○戊辰弘文館上箚請兩司竝命出仕答曰依啓○宗室初啓答曰諸宗一番道達群情足矣何必逐日煩擾乎勿爲多言○再啓答曰不忍聞也勿爲更言○司諫院啓請閔希騫流竄鄭仁弘以曺植門人身居林下氣節自許大行大王待以優禮屢下徵召之命其嘉獎寵擢之意至矣盡矣頃者一疏言雖過激實出於愛君憂國之至誠而竟爲權奸所誣陷至被竄逐之禍此國人之所共憤道路之所共悲也至如李慶全李爾瞻等初無可據之迹而構成指嗾之罪以仁弘爲一大穽竝其所常怨者擠而納之不測之地姦人陷人之計至此而慘矣請鄭仁弘李慶全李爾瞻等亟命疏放仍復官爵以快憤鬱之輿情臨海君珒之流於珍島道里遼遠意外之慮難保其必無請移置於畿甸絶島中令其本邑高其墻垣嚴其守直俾不與外人相接答曰閔希騫已爲罷職不必流竄鄭仁弘等先王命竄未久予何敢遽違其旨輕易放釋乎臨海事徐當發落○傳曰人君體天臨下當春發養宜推竝生之恩京外獄訟久滯冤枉可疑者速爲疏決伸理大者啓稟之意言于禁府刑曹各道監司○幼學薛求仁等上疏大槪李覮爲弘老腹心國人所共知而渠亦被惡名者大論方張之日承望權貴風旨强爲避嫌以緩大義且主貶削改遷之議以誤大事其下臺諫非徒不爭且爲苟從請先斬李覮以正黨逆之罪次竄兩司以治不忠之罪仍將西宮數罪於太廟如致堂之論以安宗社啓下議政府○館學儒生閔𦸂等上疏大槪西宮廢黜論議方張而廟堂不惟不能速處當此無前之變不可處以常規反指多士伏閤謂無古規脅制臺官以不緊之言使之引避故遲急討之擧玉堂亦以遷字改廢字以緩大論其忘君負國之罪極矣請亟治廟堂三司不忠之罪夬賜乾斷直廢西宮以安宗社答曰已諭○百官初啓答曰以不忍從之事追論於五載之後尤極未妥亟停勿擾○百官再啓答曰非可從之事毋庸强煩○百官三啓答曰已諭○館學再疏答曰諸生汔可休矣爾等之誠亦已盡悉不必更瀆陳也○李覮上疏辭職答曰省疏具悉勿辭盡職○大司諫尹訒執義林健司諫南以俊掌令韓詠姜𢢝持平鄭良胤金昈獻納曺挺立正言李茳朴宗冑啓曰臣等伏見薛求仁閔𦸂等上疏大槪詆斥臣等不遺餘力不可晏然苟冒請命罷斥臣等之職答曰勿辭退待○大司憲李覮啓曰臣旣被許筠之斥薛求仁閔𦸂等又以許多辭說極加詆斥勢難在職請命遞斥臣職答曰勿辭退待○玉堂初箚答曰已諭休煩再箚答曰已論○正言尹訒啓曰竊見近來士論携貳朝著不靖瓜分豆劈各立門戶傾軋之端恒由此出國之不亡幸矣自上嗣服之初恢張大公之道特下通用之敎銓曹仰體聖意注擬之際不分彼此俱收竝蓄庶見同寅協恭之美而不幸後君之輩敢倡全恩之說以爲護逆之計其視執法正義之人不啻若仇讐者然至如山林碩德方外義士亦以攻破全恩之故公然譏笑而擯斥之猶恐一日立於朝廷之上況廷臣之執此論者則其深忌巧中不遺餘力勢固然矣科擧進退無甚大關而執此爲言欲害善類者有之直辨奸疏扶植士論而目以麤鄙附會奸黨者有之欲空銓曹陰售已謀則吹毛往事以爲構陷之資者有之此無非一種邪論前出後繼上以眩惑聖聰下以變亂國是吁亦慘矣以言其今日事則身爲都憲參在鞫廳指賊招爲臨死亂言者以其黨而不論秉筆近侍之臣以討逆爲戲劇而多避封章論思經幄之臣終始不參討逆之箚而以其黨而不論以言其旣往則湖西喪師嶺南逃竄按以軍律難保首領而或居正卿或長風憲者以其黨而不論此外遺君背國者何限而以其黨而不論甚矣護黨之弊一至於此豈不痛心臣非不知直斥此輩以正厥罪而體聖上包容之量念朝著騷擾之弊曾無一言及此矣今者李綏祿兪學曾等受人陰嗾隨其頤指以善噬爲能事如彼輩固不足責而主張是論者臣實痛焉兩司一體臣義不與此輩爲伍請罷臣職以爲持祿苟容者之戒答曰勿辭○己巳前訓導金大河上疏大槪西宮罪惡貫盈天地請毋從廢黜直加殛殺永絶禍根以安宗社啓下議政府○宗室初啓答曰不可從也勿爲更煩○百官初啓答曰當此沍寒卿等逐日來啓不可從之事予深用憂悶不知所諭再啓答曰勿煩三啓答曰已諭○玉堂上箚請大司憲李覮遞差大司諫尹訒以下竝命出仕答曰依啓○宗室再啓答曰予所不忍宗戚尙可忍爲此言乎莫如亟停勿復瀆擾○玉堂初箚答曰勿爲煩論再箚答曰毋煩○館學初疏答曰諸生只一陳其誠意而已與百僚事體有別日伏闕下日再瀆陳事甚不可退歸自修勿復煩擾予言不再再疏答曰已諭○庚午宗室初啓答曰當此沍寒卿等逐日來啓不可從之事予深用憂悶不知所喩再啓答曰勿爲煩擾三啓答曰已諭○兩司合司初啓答曰以不忍從之事追論於五載之後尤極未妥亟停勿煩○百官初啓答曰當此沍寒逐日詣闕强請以不可從之事予竊悶焉汔可停止使安予心再啓答曰勿爲强煩三啓答曰不允○領議政李元翼上箚曰臣氣力敗盡精神耗喪七八年已爲廢疾之人久患心病日復增劇種種醜證已悉於前後章箚其不敢供職人所共知特自上未之深燭每當乞免批諭嚴峻憂惶罔措不得不出旣出無幾又復呈告歲未周而如是者四瀆擾之罪固所難逭而狼狽跼蹐情亦戚矣仍竊伏念君心爲萬化之本君德成就責之經筵聖學高明雖不待於開講而取人爲善大聖猶然接賢士大夫以資啓沃通上下之情以立治道者一日爲急寧容小緩聖候自罹哀疚積月愆常深居靜攝勢固然矣而群臣言事久不得面承於榻下下情之鬱抑有不能自已近觀朝論携貳聖心爲之不樂昨因諫臣摘論旣往之事遽下斥黜之命竝及薦進之郞一二人之進退本非大段聖明之下有此擧措深恐日後人皆結舌言路杜絶危亡之禍迫在朝夕亦不得上聞也朝廷朋黨之漸起於三十年之前而近年以來其習益痼不辨人物之賢愚取舍各以其類不問論議之是非可否亦各以其類賢愚相混是非相雜進一人而所進者雖賢必曰其黨也斥一人而所斥者雖愚亦必曰非其黨也至於論議可否無不指點擧一國卿士大夫無一不入於黨目之中彼此相猜各執嫌疑遇事彷徨莫肯擔當袖手傍觀置國事於無復奈何思之至此良可痛惋人君圖一代之治當用一代之人寧有惡其爲黨而盡驅除之理乎自上有意於俱收竝容是誠大公無私與天地同其度凡在廷臣孰不感聳但不問賢愚不辨是非而徒以黨同伐異之說斥去盡言之臺諫以爲鎭靜之道則無以鎭靜而終無鎭靜之期將何以收拾人才共濟國事乎蓋同氣相求自然之理士大夫亦有以士類自持而士類以士類爲黨其所以爲朋者雖或不免有浮薄之人而士論恢張多在於士類用然後國勢壯士論行然後國脈長國家誠使士類士論常爲之主而不分彼此隨才收用則其於尊主庇民或有所裨益而久久行之亦或有保合大和之望矣臣賦性褊滯自在先朝所見所論一向如此嘗以黨人詆時流而時流亦以黨人詆臣臣之不得見容匪今斯今嚮日宰臣洪可臣進疏臣竊以爲如可臣者是士類如此疏者是士論伊時伏見聖敎以黨論責可臣以是言之不特時流以黨人詆臣抑恐自上亦必以黨論責臣也大臣以黨論而可以立於朝乎臣病且死絶意於世久矣兼且奉職無狀人言日起身且不免於刑章而敢復有言臣罪萬死答曰省箚深嘉法言自古國家安危在大臣而鎭靜朝廷眞是大臣之責而卿言及此尤用幸焉朝著分黨之弊日甚日痼其間賢愚邪正予未能知之而造言交亂眩惑人心黨同伐異喜事樂禍之徒不可不斥以杜奸窺之漸予爲是懼有此不得已之擧卿宜勿以寡昧爲顚妄而益加匡直之道箚辭予當體念○館學儒生河仁俊等初疏大槪請姑從寬典直廢西宮一以慰宗社一以謝天下上答天心下順輿情答曰予意昨已盡諭勿爲更煩再疏答曰已諭○兩司合司再啓答曰勿爲强煩三啓答曰不允○玉堂初箚答曰已諭再箚答曰已諭○監察趙亨男等上疏請亟從庭請以安宗社答曰予意已諭于宰執矣○辛未宗室初啓答曰須勿更煩○幼學金昶上疏大槪百官庭請晏集早罷不爲力爭廟堂難免其責李廷龜乃悌男腹心而出於浹招者收議稱疾不造庭請其無君護逆之罪極矣請先誅殛仍以西宮數罪太廟廢斥之如致堂之論啓下議政府○館學儒生河仁俊等上疏請先治柳希奮迫逐多士之罪以慰士林亟行西宮廢黜之典以安宗社答曰省疏具悉爾等一依前例出在門外以待批答可矣予意已盡諭之毋庸更煩○兩司合司初啓答曰不允○百官初啓答曰已諭勿煩○兩司合司再啓答曰不允○傳曰自古朋黨之禍未嘗不至於凶人之國故無論甲乙彼此而偏比相軋之習予所痛惡者也頃日兪學曾提起旣往之死論陰逞托公濟私之計予不欲見嫁禍於朝廷故姑使之補外此出於鎭靜之意也昨見尹訒避嫌之辭歷擧人人往失宿過有若常人對立相鬨畢摘其痕咎者然恐非士夫間相讓之道此亦一學曾也若此不已殆無寧靜之日正言尹訒遞差○百官再啓答曰已諭三啓答曰休煩○侍講院上疏請亟從庭請答曰予意已諭于宰執矣○玉堂初箚再箚竝答曰不允○兩司合司三啓答曰予意諭之已盡須勿更煩○宗室再啓答曰當此寒沍逐日詣闕强請以不可從之事予甚悶焉汔可停止使安予心三啓答曰已諭○館學再疏答曰已諭○以柳澗爲大司憲李尙恒爲兼司書朴自興爲刑曹參判韓惟翔爲注書李覮爲完昌君朴彛叙爲靈光郡守○壬申宗室初啓答曰宗戚亦忍爲此言耶勿爲煩擾答再啓三啓曰已諭○幼學尹魯上疏大槪請先治右議政韓孝純遲延不卽擧義之罪次治三司容護孝純之罪○進士河仁俊生員鄭淇進士閔𦸂生員金尙夏等上疏大槪爲宗社君父伏闕連章欲除禍本而昨日得見元簋處所傳兇書中有臣等四人姓名禮曹判書李爾瞻左參贊許筠左副承旨金質幹副修撰徐國楨等姓名亦皆擧論誣以謀逆兇書封入請拿問元簋以覈兇書出處俾雪臣等之至冤答曰疏辭具悉當與大臣議處仍傳曰此上疏急速議大臣以處○大司憲李尙毅啓曰伏見尹訒啓辭有曰兩司一體義不與此輩爲伍必有其意臣爲風憲之長不可一刻仍冒而昨因賤疾今始來避罪戾尤大請命罷斥臣職答曰卿爲憲長浮薄相軋之習直斥痛革以靖朝廷以振紀綱勿辭盡職○館學儒生李綎等上疏大槪伏奉聖旨退在闕門外更竭血誠伏願殿下姑從寬典亟行廢黜以安宗社以慰臣民之望答曰爾等之誠予已知之豈可以出在門外入伏殿庭有所輕重言可用也雖在千里之外少無損於虛受言不可用也雖在九重之間有何益於納約乎爾等但當一依舊例遵行勿失西宮之事廷臣日三陳請爾等不必竝煩汔可休矣○生員朴弘益上疏大槪陳得見兇書曲折○百官初啓兩司合司初啓答曰此豈可從之事乎勿爲煩擾○百官再啓兩司合司再啓答曰已諭毋煩○百官三啓兩司合司三啓答曰不允○玉堂初箚答曰此非可從之事勿爲煩擾再箚答曰已諭不允○癸酉幼學金允兼上疏大槪請先斬金權李愼儀柳夢寅黃德符主張全恩忘讐護逆之罪仍竄姜𢢝金昈緩論立臺無誠論事之罪而速擧西宮廢黜之典以安宗社○宗室初啓答曰已諭再啓三啓答曰已論○館儒李綎等上疏請嚴問兇書所出以雪河仁俊等被誣之冤而亟定大計廢黜西宮以安宗社○掌令姜𢢝啓曰臣素以無狀濫蒙天恩擢在言地當此大論方張之日戴星彈誠夙夜供職上安宗社下慰臣民而卽見幼學金允兼上疏大槪斥臣以緩論立臺無誠論事之罪至於請竄臣有此罪名決難靦然仍冒請命遞斥臣職答曰勿辭退待○執義尹啓曰正言尹訒避嫌中有兩司一體義不與此輩爲伍等語臣旣忝本職則其敢曰不斥臣名而强顔仍冒乎請命遞臣職答曰勿辭○百官初啓答曰此非可從之事亟停勿煩○李爾瞻啓曰臣再昨進參庭請時聞館儒得一兇書臣名亦在其中云不勝驚怪卽於依幕衆坐中覓見其札則乃琵巖稱號者送書於元進士汝盛稱字者也其書曰汝盛大兄狀上元進士侍史除冗夕上奇相小錄傳於彼耶柳鑑與若干心友近將擧事先除河仁俊金尙夏鄭淇閔𦸂等云仁俊尙夏淇𦸂先去則其餘不足憂也尙夏仁俊與筠爾瞻日聚兇徒以伏闕爲辭其心所在可知矣此意柳令內通而上意已許云不久將出君其不爲强參兇疏大可河金等爲逆賊之狀愚夫愚婦孰不知之君果參兇逆之疏吾輩不取也君其諒處尙夏質幹之姪仁俊筠之姪𦸂國楨之妻兄淇爾瞻之黨也爲此逆謀不久盡除君其諒之後悔何及細細回示因擾不盡伏唯照之卽琵巖醉不一一其所謂柳鑑則未知指何人近將擧事者亦未知擧何事也其所謂河金等四儒生與臣等伏闕爲辭其心所在可知矣以大論爲逆則逆於西宮者謂之逆乎逆於殿下者謂之逆乎其所謂柳令內通上意已許不久大亂將出者柳令亦是何人敢爲此不測之言假托內旨誘脅兇徒乎其所謂河金等逆賊之狀愚夫愚婦孰不知之者今此大論雖愚夫愚婦皆知其大義其果指此儒爲逆賊乎其所謂爲此兇謀不久盡除之言尤極慘也大抵大論之發始於韋布兇徒之欲先除此儒以壞事機者無足怪也大論方張擧國同辭邪議立幟群兇影從必欲戕殺一隊士類而乃已竊恐武氏之亂未除五王之禍先作也臣一心徇國前後討逆固知諸孽以臣爲仇讐按劍相向也今已被此惡名未得明辨則覆載之間自無所容旣不能隨參庭請又不得席藁待罪進退狼狽冒死陳達伏願聖明俯察危懇命鞫元姓人斯得致書者逐條窮訊摘發實狀答曰省箚具悉自當覈處卿宜安心更篤忠貞以安宗社○百官再啓答曰不可從也毋庸更煩○答館儒疏曰疏辭具悉當議處焉西宮之事予意已盡諭之勿復煩論○兩司合司初啓答曰不允○百官三啓答曰毋庸强煩○兩司合司再啓三啓竝答曰不允○玉堂初箚答曰已諭再箚答曰不允○兩司合啓曰臣等伏見昨日河仁俊鄭淇閔𦸂金尙夏等上疏大槪得見元簋處所傳兇書中有渠等四人姓名及禮曹判書李爾瞻左參贊許筠左副承旨金質幹副修撰徐國楨等姓名皆擧論誣以逆謀敢以兇書封入云右人等盡心討逆期報君讐者而兇徒以大論反謂逆謀將欲盡除臣等固知此輩逞此兇計於早晩而大論未完賊謀先發此書非他尋常匿名之比也請命拿鞫元簋以得兇書造作之人答曰依啓○副修撰徐國楨上疏大槪前後討逆實出於愛君徇國而兇逆之徒欲拒正論反以惡名橫加於臣輩擧論於兇書中請拿問元簋窮覈兇書出處俾雪臣輩之至冤且命鐫削臣之職名答曰勿辭○政院啓曰昨日以人君體天臨下當春發養宜推竝生之惠爲敎臣等欽仰聖上好生之德與天地同其大也臣等仍伏惟念正月乃三陽之月也於卦屬泰泰者天地交而萬物遂之謂也天地不交則萬物不遂上下不交則治道不成故自昔聖人體天行政必通上下之情以成至治之功今我聖上嗣位以來哀疚踰禮玉候愆和靜鎭調攝久廢延訪大小臣僚一不得仰瞻淸光者已經年矣聖學高明雖不待於講論而人心易狃於燕安成就必資於啓沃況今時事多艱邊虞孔棘籌畫料理之策不一其端天門深邃晉接無路上下阻隔群情鬱抑豈非治世之一大憂乎今者春陽漸熙日晷向長自上調平之候亦異於曩日倘於靜攝之暇時引臣僚討論典墳詢咨治道法天地交泰之義通上下阻鬱之情則其於聖益聖治益治之方豈無一毫補益之效乎臣等俱以無狀忝冒近密仍承體天之敎敢進觸類之說傳曰啓辭具悉足見至意但春寒尙嚴祥期已迫病餘心事益復遑遑開筵則氣力難及延訪之事則當體念焉○左副承旨金質幹上疏大槪生員金尙夏臣之五寸姪也頃日館疏一參疏頭極陳西宮之罪又於伏閤累日隨參以此爲邪議之輩所仇讐欲殺之禍延及於門族拈擧臣名書於不測之兇書臣被此惡名不可仍冒近密之地請命鐫削臣職答曰勿辭○持平金昈啓曰伏見金允兼上疏大槪拈擧臣名極加詆斥至於請竄臣之不可仍冒與掌令姜𢢝無異請命罷斥臣職答曰勿辭退待○都承旨韓纉男左承旨兪大建右承旨李昌後左副承旨金質幹右副承旨朴鼎吉同副承旨李大燁等啓曰今日庭請實國家存亡之機而殿下牢拒不從至於此久臣等忝侍近密不勝悶鬱之至更陳血懇冀殿下之動聽焉西宮十罪貫盈天地得罪於天子而天子之所討得罪於祖宗而祖宗之所絶得罪於臣民而臣民之所讐殿下安得容以私哉中賻贈致奠各有儀註尤不當同擧於行祭之時若以一時之言有所混設則賻祭無別實涉苟且似當洞陳曲折使之無改而天使之言曰賜賻別無制書而今日天使稱有制謬矣云若無制書則其受弔與稱制宣制等項儀節果無可據別無行禮亦似無端依天使之言同日行禮似不至大段失禮至於賜祭時服色用素云者載之禮文而雖在皇上臨臣之喪亦稱易素服今者必以賜服行祭殊未可曉而禮之得失元不在我一任其意固無不可此二段改磨鍊以送何如傳曰允○備邊司啓曰今見禹致績狀啓則譯官李承允來告曰軍門大小之人互相私語曰朝鮮元帥旣已降賊韓參政亦言汝元帥不戰降賊其情叵測今聞爾國囚繫投降將官家屬云然耶且于承恩遣其姪子于昌城訪察元帥家屬囚繫云想必詳聞元帥投降情狀未免致疑於我國故也今此常差官之來雖托名致慰而亦安知爲此出來乎姜弘立金景瑞以下將官家屬囚繫先削職名事本司累經陳啓而聖批以姑待的報爲敎弘立等投降情迹狼藉於走回各人之招投降將官妻孥監守牢囚事今方陳奏而經略差官又爲出來若於接見之時問及此事則將何以答之耶不可不先削職名囚其家屬以示按法之意以解華人之疑答曰先削其職○胡差來境上進奴酋書被俘從事官鄭應井○分都摠府啓曰大風之中火勢漸近若逼宮墻則何以爲之答曰依中使所言爲之急急撲滅分承政院啓曰火勢已至南別宮後火烈風猛勢難撲滅西宮至近之地極爲悶慮墻外多有草家脫有延及之患則何以爲之答曰墻外草家盡毁各別嚴守○傳曰慶運宮墻外新設捕盜大將多率軍士各別堅守譏察宮城外扈衛譏察亦嚴密爲之○營建都監啓曰見在米七千石及江華應上來米五千石通計則爲一萬二千石矣以一朔支放四千石爲準可繼三朔之用兩湖之米如得上來則亦可支數朔之用矣綿布見在四百餘同可支五六朔之用忠翊衛收布時方催督該曹亦有未及移送之布可支七月八月則無一疋矣當此軍興民散更値大旱天怒於上民怨於下臣等罔知所措無以仰塞聖意傳曰大內有妖變不可仍在水火之中此役勢難停止八月不遠所當預爲料理湊合以完垂成之役卿等旣受命監董勿以天怒民怨等語爲防塞之計○傳曰今日國事言之於悒數萬生靈盡沒於賊中城中累百家燒盡一日之內哀我赤子何以爲生此雖由於有司不卽撲滅之罪無非予不淑所致痛心疾首無以爲心昨日失火人等一邊書啓戶役蠲除○觀象監啓曰明光殿禳謝讀經吉日以今四月二十六日已爲啓下監屬經師元數鮮少而知術業者絶無讀經之際額數不足訓鍊都監射手朱光厚讀書堂書吏李己生善誦經文使之依例隨參傳曰允○傳曰鄭忠信渡江日及入往奴穴日詳細擇吉以送○丙子傳曰奸人之生其伏也無窮況今日人心極惡安知有奸細人乘風暗中投火立而觀變竊笑者乎令捕盜廳漢城府詳細物色○政院啓曰日本國所送畫楊貴妃屛風極爲褻慢狡虜情狀有所難測安知不如孔雀之類乎假令實無侮弄之意此非君子寓目之物決不可受也但新講約條之日不可使渠輩有所落莫云則令宣慰使開諭以爲如此不正之物不可進於人君之前開白所送之物亦不可却而不受當留置館中以爲接待所用云觀勢善辭倭人所見處藏之館中猶勝於受而上送也伏見禮曹回啓以爲措辭受之云雖或受之置之無所敢此仰稟傳曰啓意是矣予意不欲受之問于大臣處置○撰集廳啓曰諸逆文書幾盡撰出逆珒推案當爲印出而未及啓下故侍講院所藏所謂遷主于房者也此一款依天使之言改爲磨鍊恐無不可故付標以啓令承文院急急繕寫爲當且所謂皇勑乃是天使隨身之勑在我別無爲此勑行禮之節而竝與祭文奉安于當中之座任自爲之而已今此行祭儀節果爲繁多抄書笏記付之通官使之臨時指導亦爲宜當差備譯官處以此預爲分付何如傳曰允○新闕營建都監啓曰前後聖批以大內妖變熾盛如在水火中爲敎臣等不勝憂悶慶德宮已造間架至於一千五百間如大內正殿東宮寢殿諸別堂內人入接處幾盡營造寢殿正殿東宮寢殿專意合力而他處石子材木幷入此處則今年之內亦可移御移御之後諸別堂漸次修造甚合便宜況魚水等別堂材木未集何可等待此役之畢而始議移御乎東二別殿西別殿椒水別堂後面雖無階石土脈堅硬地勢天成不必强排階石至於大小各衙門則雖有一二未造處亦足止接臣等之意速御新闕以避妖變仁慶宮役事及慶德宮諸處役事暫且停止就於慶德宮寢殿正殿間行閣及大內未修粧處爲先營繕趁此冬前及時移御幸甚傳曰今此營建之役當初豈料有西賊之變又豈樂爲之事乎仁慶吉地之說前日李德馨亦啓唐人葉靖國稱譽之語矣以此營建而慶德宮則不幸大內有鬼魅之變切急於移御不得已竝造初不料如此之久也監董之臣豈不盡心乎然而我國人心本來澆薄造言惑衆非一二事況此營建之擧乎自上年四月以後有口者皆言此役不可不停疏箚紛紛予亦甚痛但虜騎長驅則何可計乎不然則垂成之役一朝停止後日更造其弊如何且見兩宮之役則雖停他役慶德宮冬前萬無畢役之理矣況仁慶宮只二正門方爲始役速畢可矣徑先停役未妥此宮有何大段之役乎慶德宮已造處移御後畢役事勢難便今可督造勿如旣往之玩愒解弛使於明年完畢○辛巳儺禮都監啓曰今九月十六日告廟親祭時軒架雜像因傳敎堅藏點閱而蟲損褪色不無破毁之患修改功役必須多定役軍然後爲之役軍依前例令兵曹定給呈戲才人前期行會於各道非一非再而萬端稱頉專不起送日期已迫恐難成形各道觀察使處發馬行移及期上送且本都監謄錄付工匠等盡屬於他都監請限事畢間還定赴役從之○備邊司啓曰自古賑恤之任以大臣爲之者救活飢民莫大之事體面重而號令行故也往在庚戌年因兩湖飢荒以兼戶曹判書黃愼爲賑恤使黃愼乃府院君則位非不崇才且有餘而必援例啓請以左議政李恒福爲上使況今年失稔誠前古所罕之災賬恤之事又非庚戌之比請依前例以大臣爲上使從之○以尹訒爲大司諫吳汝檼執義沈諿舍人崔濩司藝黃中允成夏衍持平柳汝恒正言金振遠說書○壬午傳曰近日舟師事日漸解弛各別盡心料理有材木處嚴飭邊將勿令濫斫且前統制使措備米布甚多云卿下去卽爲優數上送在逃逆賊罪人亦宜設法購捕事統制使處詳細言之○柳忠立啓曰臣以別殿親祭祭文考准事來詣香室歷見各殿祝文儀軌則永崇殿則曰淸酌庶羞奉先殿則曰蘋藻庶品所謂蘋藻者乃用茶而不用酒云明日一處奉安之後一則用酒一則用茶非但有違禮文太廟四室及光陵大祭祝文皆以淸酌書塡而獨此奉先殿祝文以蘋藻書之尤未曉其意請令該曹急速議處傳曰允○遣致祭官睦大欽遙祭劉摠兵綎喬遊擊一琦于鎭江深河之役劉喬俱死節劉摠兵卽丁酉東征時大將也○癸未王奉影幀親祭于南別殿○傳曰妖言惑衆者斬在法當然景福宮乃法宮舊基而老宦一二人外無可知人故不得已將一見舊基此豈重建之意乎至以仁慶宮相邇於景福宮營建云云或有盡賣彰義洞人家云極爲痛駭令漢城府掛榜知委使勿驚動妖言惑衆者梟示中外○政院啓曰今日擧動門外仍行親祭明日又將親臨景福宮夫景福是我太祖經始舊基也聖上之欲爲一幸不過周覽制作規模之如何但今兩闕之役經年未完西北之虞日漸艱危防秋徵發旱災赤地此正聖上軫念之不暇豈可爲非事之行以招遠近之疑乎一自命下之後中外之人咸曰又自明春將營此宮萬口譁然聖明萬萬無此事而下民先自驚遑此雖出於人心之澆薄亦可見民情之悶迫臣等將以此意具由仰瀆伏覩備忘不勝咸幸第胥動之浮言雖或掛榜而知委人心之自安莫如行幸之還寢敢啓答曰舊宦過半作古祖宗法宮舊基從速往見可矣勿爲煩啓○海平府院君尹根壽上箚曰今此賜祭天使之來入京之日天使當直到所館處而殿下行四拜禮於所館所館今則南別宮而在外則卽太平館也臣立朝已久耳目所及今猶歷歷自前詔使之來例於入京之日宣詔於景福宮之勤政殿詔使卽出還太平館則殿下卽幸太平館行下馬宴此是古例然也以此前後詔使時彩棚每設於光化門外而迎之且記先王朝歐希稷天使卽恭憲王賜祭天使而其時分明於初日行禮於勤政殿而天使還太平館之後先王卽幸所館行下馬宴今之天使卽前日歐天使之行也豈容異同臣頗怪其今之演禮與歐天使入京時不同而未敢自是領府事李德馨亦嘆其與前有異德馨雖未及立朝於歐天使時亦嘗傳聞的確與臣目見相合德馨亦欲待左相李恒福之來通於禮曹稟議定奪左相禮曹亦未及來將恐蹉過今日而未及講改臣敢冒昧具稟幸卽命下臣章速令大臣與禮曹議定於李恒福未往於碧蹄之前或臣言可採則可改儀註而往告于天使也臣之所以云云者仁政殿旣建卽與勤政一體可迎天使於仁政殿而行禮也且以我國之喪請於行酒之時陪臣以白衣行禮雖天使無所可否輒從我國之言許之天威不違咫尺接待王人何敢如此是故登極天使卽於皇帝初喪出來而吉服從事我國豈敢以白衣接待天使於宴禮乎今雖無及後起天使時則恐不可請以白衣行禮也伏願聖明財察焉答曰省箚具悉卿率由舊禮之議良用嘉焉當令禮官更爲講定○甲申傳曰熊經略前太米百帒依上年例擇送○備邊司啓曰伏見李覮狀啓經略衙門下人以米帒及問安使不卽到來明言於譯官問安使想已進去米帒依楊經略時例具揭帖差一譯馳送請所送米帒預爲擇待事朴燁處下諭傳曰允○以秘密傳曰胡書至今不答事機漸至罔測頃見熊經畧憲牌謄本兩帥殺死之說誠若不虛則彼賊必日望答書之來而終不見報故盡殺兩帥也兩帥雖可惡獨不念累千生靈乎雖不念數千之卒亦不念宗社之危亡乎我國如有一毫可防之勢則予亦何憚而不從沽直之美意乎此賊用兵如神而兵滿十萬橫行天下亦無所難況我殘破小國乎予靜夜深憂繞壁彷徨鄭忠信治裝事已爲下諭今可速修答書勿入他語只以前日下敎欲和則何以盡殺我國人物乎等語措辭與金譯一時送之則虜雖兇狂必有所答之言如是則姑緩數月蹂躙之兵禍矣事已甚急當日內急急議處備邊司啓曰頃日胡書再至欲修答書則大義所在倘或差誤未免獲罪於天朝故姑以天朝差官方留我國之說令河譯傳語虜中之意具由入啓指授於朴燁矣目下事機比前大異與賊通好之說展轉流播中朝大小衙門莫不致訝熊經畧詰問表譯之辭尤極痛惋況且周御史咨中烏龍江造船探問之事亦與張至發陰順則舲舸南指之說相表裏豈非可懼之甚乎若於此時答書入送則不察措語之善惡徒見往來之迹益堅疑我之心臣等愚意答之以書終有所不可鄭忠信已令裝束姑竢河譯之還以厮殺我人等語往說伊賊試觀其所答似合機宜傳曰此啓辭本意未得解見矣然則又令鄭忠信以言辭往說乎我國事無大小係干胡書事一一奏聞則雖有張至發千百輩此不過丁應泰所爲而已吾何畏焉大槪此賊以八月初旬間出送金譯則今雖欲送答書伊賊必不信矣何可又待河譯之還乎旣已過限不答則豈有更送河譯之理乎其動兵犯搶必矣本司如是力防之意予不能知也今番旣有執言之辭何患他憂乎雖中朝人知之以我人盡殺之事致詰云則有何一毫可畏之端乎予意已盡諭之而本司終始堅塞此亦天也豈容人力本司好樣處之予言不再○備邊司又啓曰臣等伏覩批下之辭聖意所在實出萬全今此胡書之答難容再誤旣以口語令河譯竝差胡入送事已經啓下而行會則河譯等必已回去姑待其還更議處置者豈有他意設或答書其措語必不快於伊賊則伊賊之怒不可解而中朝之耳目甚可畏寧以口說往復探試以觀事機之變遷容我策應之如何耳我國今日待夷之事無論大小一一奏聞則雖有人言吾何畏焉誠如聖敎而奏聞之際語有所斟酌則他日責實之患安保其必無乎今雖以詰責之語爲辭而答之旣有其書且有差人則難免信使往來之形其不爲中朝疑我之明驗乎昔在倭亂丁應泰之讒構我國其所辨明者皆有可據而楊經畧以下文武將官皆其所敵相與痛辨故伊時雪憤易爲力矣今者張至發等參奏之辭皆因遼廣諸衙門所得於耳目者爲之說則我將何辭而自解乎近觀通報及諸衙門咨會其疑我之意太半呈露豈非可畏之甚乎此臣等所以終始痛悶於修書者也前啓辭中鄭忠信已令裝束徐待河譯之還詗得賊中情形另議處置未爲不可臣等待罪備局籌邊無策只貽聖慮於宵旰臣等之罪萬死無惜敢此申稟傳曰兇賊旣以不卽答書生怒則河譯還來何可期也今月內鄭忠信等入送先問欲和而何故盡殺我國人物之事則必姑緩今冬之兵禍矣更爲十分詳量善處○王幸景福宮舊基世子亦從○乙酉傳曰今見李覮書狀經略只以防守江邊之意言之別無徵兵之語必是袁差官之所爲更爲觀勢察處亦非晩也○新闕營建都監啓曰助工木元數五十五同內已捧之數二十六同未捧三十餘同其中以嫡長忠義衛受祿之人居半亦有外任者在表者玆未得一齊收捧而未納人員至於再三請推今方以十五日定限督捧之意敢啓答曰依啓京中未納人員一一書啓各別推考每朔所納人姓名竝詳細書啓○內醫院啓曰臣等曾因御醫等別樣破格論賞之敎業成秩高者特除守令新抄者東班實職除授事入啓蒙允李蕙汀李希憲則特蒙恩典惟趙興男申得一獨未蒙恩不無向隅之嘆請卽施行以爲聳動勸奬之方從之○丙戌傳曰今月二十一日漢江水操親臨試閱二十九日郊外習陣親臨事察爲○備邊司啓曰伏見周御史咨文卽是烏龍江賊舡造作虛實事也所謂烏龍江未知的指何處今當答之曰考之天下地圖我國咸鏡道越邊有黑龍江而此江亦不知果在何處伊賊雖或造舡無得知之意請令承文院措辭以答從之○禮曹判書朴弘耉啓曰慮患之道宜無所不至而其間事機或有彼善於此者則隨時制權益致其善亦不害爲得宜也竊念先王徽號今有改題之字若趁賜諡前姑先改題徐俟後日幷與賜諡宗號而書之則改題日字雖有先後之差異此不甚害義而旣無諱忌之事則凡在見聞有何嫌難皇賜之祭先王之享俱得其實地而莫重莫大之禮亦不可爲虛行矣斯豈非此善於彼者乎臺官所論大臣獻議意皆在此伏願聖明更加三思使得以遵奉施行則事體幸甚答曰臺諫之啓大臣之議予亦知其彼善於此也但廟號雖不書而先王徽號卄四字其可使華人快見乎然則可諱之字寧盡不書似宜此擧之未安與假主之說無幾矣予意則如此卿等更爲商議善處○新闕都監啓曰老職堂上尹景仁朱紅三十斤荷葉三十斤願納必有希賞之意都監旣無可施之賞所納彩色還給爲當傳曰勿爲還給加資實職除授○新闕都監啓曰前縣令宋慶英願納正鐵三百斤目今鐵物造作之役極爲浩大請宋慶英所納幷爲捧用答曰守令除授○丁亥傳曰親臨習陣前無故日一度習陳事言于訓鍊都監舟師廳堂上會同大將中軍漢江舟師預爲習閱事言于舟師廳且親臨試閱時上下皆戎服乎令禮官預爲定奪○傳曰碧潼亦是賊路初程別將擇差使之擇帶軍官下去而三甲武將亦速差送備邊司啓曰西邊一帶賊路衝要之處守令邊將必欲擇送政爲今日地也除大鎭城守處外其餘列郡添却別將與否亦難遙度張晩受任專閫必已料理似不必自此差送姑先下諭使之商度而處之宜當大槪張晩之啓請鄭起龍南以興李琰等者意實在此鄭起龍雖不得下送請南以興李琰卽令下送以便聽調傳曰依啓鄭起龍等速爲招來京中觀勢調用○戊子舟師廳啓曰新造芿朴舡三隻及慶尙道回來致敗舡二隻改槊上來事別將宋希立曾已下送于扶安今見希立牒呈則芿朴舡今始赴役而改槊舡尙不始役請本廳軍官給馬下送使之督役急急上來從之○傳曰兩宮石役極爲浩大必多貿石材木頗爲不足云若廣諭優納則不煩民力而可以補用價物皆當內下從速爲訪問以啓○己丑舟師廳啓曰漢江前洋水操舡隻今方整飭矣第念龍山上灘自亂後泥生水淺漢江下氷庫前灘自古淺狹體大龍舟及兵舡似難遡上故在前親臨水操之時例於楊花渡望遠亭前洋爲之而近來其處亦有間間泥生處每朔上下弦之時則潮水不漲許多船隻運用難便晦朔間潮水盛漲之時水操之勢便當云水操處所以望遠亭前洋啓下何如傳曰依啓然則水操以二十九日退行○傳曰進士沈檼幼學趙碩金好善安斗明蘇嗚鵠趙元方具仁至趙成機沈度吳汝楧姜添慶黃有慶家代竝入于仁慶今政除職庶孽尹賞延家代百餘間入于仁慶宮未許通則許通已許通則加資慶德宮家主張綸張紳等已捧除職承傳而尙不擧行今政除職○傳曰兩宮家主納材納石納鐵人一一詳察竝除實職前別坐韓瓘家代六百三十間前引儀趙嵩三百八十七間司果李支達一百八十二間前郡守李彦直一百六十間前僉正權述一百三十七間前判官印弘珍二百二十間前判官朴尙俊一百十二間內官柳胤吳一百五十九間盡入于仁慶宮竝加資韓瓘趙嵩實職除授前監役黃一皓家代四百間入于仁慶宮守令除授禮曹參議李命男以影幀奉衛累度受命往還有應受賞加而今適患病今政加資監察以四館別遷者依舊例擇擬營建都監郞廳監役等官勞苦非輕而尙不付實職今政推移盡付故潛邸師傅朴光前長孫朴春豪某察訪除授成浩子汝機除職李𥕏子斗望身死其弟斗昌某守令除授鍼醫金澄李濟仁除職裵以龍前承傳詳考今政除職前都事安佺家代二百二十二間入于仁慶宮六品實職除授承旨望前後問事郞廳竝擬金存敬之行醫員邊忠吉病重云加資實職除授今政下批○庚寅以趙纉韓爲禮曹參議柳舜翼兵曹參知裵大維同副承旨鄭廣敬典翰沈諿輔德韓暿副應敎尹就之戶曹正郞李志定禮曹正郞朴成章李慶滉刑曹正郞尹昈南以敏工曹正郞李後天持平韓定國校理徐國楨任興後吏曹佐郞韓亨吉李遯權誼戶曹佐郞申垍禮曹佐郞柳汝恒兵曹佐郞韓允謙鄭雲瑞兪湜刑曹佐郞兪纉曾李師閔工曹佐郞金守玄金奏夏正言吳汝橃朴有章修撰閔𦸂司書朴來章柳汝恪副修撰任器之待敎奇秀發檢閱洪憲奉敎○傳曰國家需用之物雖如紙幅之微細者皆辦於民力前日朝廷累請供上降等之意實出於欲除民弊也近觀政院所用啓辭等紙其品色之好無異於供上紙極爲未安各司所用各有楮注草注紙而況如啓辭紙一覽之後便爲休紙何用濫費過厚之紙哉先朝屢下此敎而猶踵弊習此由年少郞官不識事體之致今後勿復如前凡各該司用下之紙幷令有司定品申明擧行○辛卯儺禮都監啓曰儺禮之時軒架呈戲專掌戲子之事故告廟大禮今九月十六日擇日之後各道才人前期上送事至於發馬督促而三度習儀只隔一日上色才人不爲來到事體埋沒全羅公洪慶尙黃延等道觀察使竝察之來現才人中雖非上色不得已行禮之意敢啓傳曰依啓○傳曰此賊桀驁方張必不待遼陽之陷而搶犯我國予常憂慮合氷後搶犯之說今果驗矣當此邊上極虛大旱歲饑之日雖以一枝兵來犯邊鎭孰能呵禁乎添兵運糧等事各別催督而鄭忠信等入送則庶緩今冬兵禍矣只以傳敎之辭速修答書入送以唐差官方留國中今始送答云云而仍問我國人物盡殺之由令忠信等措辭曰倭奴則盡還我國人物至今修好而別無國書爾等何用如是云云則虜雖兇狂必有所言而亦可姑緩兵戈之從事矣當日內更詳議處○壬辰司憲府司諫院啓曰自前國有大慶則還宮之時或設玩戲之具而今年旱災振古所無加以西憂孔棘抄兵無策此豈軒架雜像呈戲之時乎請於十六日還宮軒架雜像勿令設行答曰若非如此事則爾等何事論啓乎大禮已迫應行之禮何必停廢乎況時無警急勿爲煩啓○傳曰水操時訓鍊都監所屬船幾隻舟師廳所屬船幾隻調用乎舟師廳啓曰本廳舡隻龍舟三隻卜舡六十四隻而訓鍊都監移送八隻京畿各官各鎭浦分置二十五隻外時方留在京江者三十四隻矣本廳舡隻初非戰用而設故操鍊器具無一備者猝入敎場必有齟齬之患今方推移整齊而應入格軍不下七八百名不得已調發三江居民竝與入番水軍充數分配矣傳曰知道三江居民孰能諳委舟師乎黃延京畿水軍抄發上送習操可矣急速下諭于兩道監司○義禁府啓曰軒架呈戲專以戲子爲之而上色才人則無一名來到國家莫重大禮不成模樣只以雜色才人習儀爲之注之廣大等物則自前戶曹例爲改修進排而亦不擧行請當該郞廳察之傳曰允竝勿揀赦前習儀事自上何知之自外察爲○癸巳舟師廳啓曰本廳設立時各船格軍以三江居民抄發成冊矣今將習操用此人充格然後庶無齟齬之患且各道水軍皆是備價給代之類不解操舟抄發之際徒有騷擾之弊臣等之意兩道水軍不必徵召以入番水軍及三江居民充格習操宜當傳曰今番則雖姑依所啓爲之後日緩急之備不可徒恃三江無統之民京畿黃延水軍各別替番調用急速料理○傳曰習陣後觀武才應參試才人預爲啓下○傳曰明日經夜擧動左右捕盜大將闕門外不輕扈衛新設捕盜大將宗廟近處堅守扈衛且內外巡各別爲之○傳曰明日出宮後都城門早閉晩開○又傳曰明日經夜擧動武將擇定多定軍人明政殿門外堅守○禮曹啓曰海平府院君尹根壽箚子下該曹昨日日沒後始承傳敎乃在李恒福拜辭出往之後也勢未及相議議于他大臣則李德馨以爲臣曾於黃洪憲天使時爲假注書見歐希稷天使謄錄內有天使到光化門外看山臺之語初日迎入於勤政殿則的然矣有可據明文依前儀註施行○吳希吉上變告前縣監金自漢陰懷不軌事下義禁府雜治之竟無驗自漢放送希吉遠竄希吉之妾卽自漢婢也謀陷厥主捏造無根之說得免反坐莫不憤之○傳曰自古及今未有不量力而善應變者也今日國勢如何數萬軍兵一國器械盡陷於虜中賊雖不來猶恐不能自守況鐵騎長驅則其以兩西不敎之良民式遏方張之賊勢乎予意依前下敎以尹暉擇帶譯官吏文學官過親祭後急急入送于經略前量抄軍兵防守鎭江或東路某鎭待我國邊臣馳報卽爲越江來救之意各別移咨而仍令尹暉盡心周旋且近日邊報使之一一謄送實合機宜當日急急詳議善處備邊司啓曰西邊防備蕩然無形添兵派守之擧尙未規畫氷合則伊賊來侵之說屢發於走回者之口則借勢天兵防守鎭江以爲聲援策之上也資請經略衙門似爲宜當第念我國之於遼陽其形勢迭爲唇齒今者兇賊悉衆西向進薄懿路遼瀋危如一髮此正我國整兵奔赴之秋我國之勢雖甚危迫虜騎時未衝犯其與遼陽之方被兵者緩急有別而我則不赴目前之急乃反請救將來之禍則未知經略之意以爲如何頃奉敕書有曰挑選精銳據險列屯相機戰守庶遼左亦終藉應援之助敕旨所在從可知矣不此之圖而經自請救誠有所未安敢啓傳曰啓意誤矣以金緻狀啓見之則熊經畧亦極言防守我國邊上之意少無徵兵之言云本司過㤼於袁差官之言誠可笑也金緻書狀亦言袁差官徵兵無據之事矣大槪此非今日出來相救之咨也乃臨急出救之意而本司旣不善爲羈縻之計又不請救於天朝但欲坐促危亡之禍予常自仰屋長嘆而已卿等十分詳議善處備邊司啓曰臣等之意前者已盡陳達大槪金緻之行不久當至姑待此行之還更議以處似當傳曰本司所爲予未知也胡書則至今不答請救天朝事又堅防至此前頭合氷後必有犯搶不待智者而知之其可以我國兵力能遏滔天之勢乎○甲午王幸宗廟齋宿○乙未王詣太室行祭平明始畢日出還宮呈倡優百戲儒生耆老至于倡妓皆獻軸頌德王駐輦耽玩日午不止三司再啓皆不從至午後始還宮申時御仁政殿受賀頒赦○冠服敕書告廟後敎書王若曰翟服誕頒旣揭追崇之典鳳綸荐至更循處告之儀受恩實荷於便蕃推喜詎拘於重複念聖后劬勞不卒顧眇躬孤孑何依石紐遺墟夏后之哀懷彌篤鏡奩舊物漢明之孺慕難窮竟違色養於坤闈乃徼貤封於天陛命隆三錫等皇族之私紆物備七章出尙方之秘藏豈料申休於芝檢益增改照於泉途聖旨溫音尉顯尊之誠願深仁厚澤感陟降之精靈君體臣情知古今之罕遇禮緣人理悟存沒之異宜式陳殷薦於瓊籩載啓堯言於玉几設衣裳而如在月出佇遊思笑語而莫聞霜凄起愴此生此日拜帝賜而敢忘爲孝爲忠奉先謨而無怠肆値搢紳之賀特宣動籥之和自本月十六日昧爽以前雜犯死罪徒流付處安置充軍咸宥除之在官者各加一資於戲道盡彝倫美化縱慙於務本政平象魏祥刑庶敬於惟終○袁差官齎來賜銀敕書李覮許買焇角等事告廟後敎書王若曰大賚垂恩荐奉固藩之鴻典小邦懷惠聿敷解網之彝章一札丁寧三軍踊躍顧惟寡德叨守丕圖掃祲箕封荷乾坤之覆燾滌誣璿牒仰日月之照臨肆當周鉞之北征敢效衛殳之東邁皇靈載赫奇功庶助於摏喉師律不臧捷奏未傳於獻馘是乃無能乎敵愾方將獲戾乎遺憂何知蕃庶之寵頒奄及創殘之遐裔問生弔死萬金特發於天倉飭怒揚威三錫更資於戎器龍沙戰骨應思結草之酬鴨塞疲兵咸奮絶纓之起斯豈一人所喜亶宜八路均歡祭野安家知有依於父母張弧用火想無負於君臣旣陳明禋而禮成式布寬條以慶洽肆赦百官加資如式於戲銘肌鏤髓恒輸微悃於紫宸蕩穢磢尤冀致新體於靑社○丙申王出御仁政殿行飮福宴張女樂于殿中一依上年例○執義吳汝檼正言金守玄來啓曰今此大禮至嚴且重而進膳之際掌膳下人失手傾覆還盛墜地之物而該官不爲檢飭敢爲進排當該官請拿推答曰依啓○政院啓曰自上方在調攝之中日勢旣暮已行九爵且東宮方爲議藥請罷出傳曰世子寒疾不至大段不可不成禮時九爵已卒夜漏旣深而尙未罷宴政院再啓三司迭諫皆不從○丁酉親籍都監啓曰都監所藏工人冠服專爲親籍大禮別造新件而每於行禮之日掌樂都監啓請移用若此不已則必至於褪色他日親耕恐不堪用請今後擧動時勿復移用堅藏以待從之○司憲府啓曰宮闕都監都廳二員郞廳八員監役官二十五員當初差出時多因請囑冗雜苟充徒費公廩各帶使喚下人其弊亦多能察任事者無幾亦或有夤緣泛濫之事物議之未便久矣今者功役垂畢而隨闕輒差弊端益滋尤爲可駭令都監堂上十分詳覈擇其終始勤幹顯有功勞者仍存而郞廳八員內四員監役官二十五員內十五員竝爲減省各所掌中使之隨便兼察且都廳望輕不能兼察以侍從名官者改差而二員中一員減省扁額所用金箔濫數磨鍊次知官員請命罷職都監事畢之後所用材木米布雜物等元數及各處用下數時遺在數一一照數成冊爲兩件輸送于戶曹及本府以憑査考處置無如前日宗廟都監時濫僞散失之弊爲宜朝廷別遣御史深察守令之賢否事體嚴重摘發之後不可容貸今見咸鏡道御史吳允謙書啓中不治守令兩邑只命推考其於委遣紏察之意大爲未安繍衣奉命之體恐自此而虧損也請明川府使金義直穩城府使申景澄竝命罷職答曰依啓都監官減省事金箔事徐當發落○傳曰小輦近仗所着巾服麤陋無形極爲褻慢而儀仗庫郞廳不爲請改于該曹極爲駭愕本庫郞廳推考謁聖擧動前速令改備今後愼勿慢藏俾無頻數改備之弊○以永崇殿奉先殿二祖影幀上來時留住于開城府水原之故遣翰林齎書題試士于開城府取兪省曾等四人○戊戌傳曰自古文武科放榜第三日文武壯元各率其榜下拜謁于文廟乃二百年遵行之例也近來百事解弛新及第生進輩或不爲謁聖云極爲寒心今此文武科明日無遺謁聖事令該曹各別申飭○傳曰本月十七日飮福宴殿坐時宣政殿內塵埃全不凈掃當該司鑰推考○傳曰親臨習陣以本月二十九日退定而二十一日郊外觀武才先行武臣宗室正二品以下及武臣禁軍都監武士中騎射馬上才人及砲殺手竝抄出當日內規矩書啓兵曹啓曰武臣正二品以下觀武才則以庚戌年規矩已爲書啓矣宗室觀武才亂後未嘗有親臨之擧只有宗室別試射規矩故以此書啓矣但取考庚戌年觀武才規矩謄錄則各樣書啓落點而武臣二品以上則厥數不多故不爲初試直擧觀武才堂上以下自曹取才入格人書啓觀武才砲殺手亦不爲取才直擧試才云而近日連有擧動許多武士勢難及期試取從擧案爲之乎且禁軍則毋論未出身竝擧乎只出身試取乎宗室亦爲試才書啓入擧觀武才乎何以爲之傳曰日期已迫何可先試只抄出能射者書啓○政院啓曰自上調攝之中累經大禮勞動已極況此寒候若行郊外擧動則有妨調攝請郊外凡擧動竝命停止答曰予素患火症凡疏箚啓辭只添予火症而已秋成後講武實乃安不忘危之意也況當此時其可已乎當參酌爲之勿爲煩啓○兵曹啓曰禮曹公事親臨試閱時以上下皆戎服定奪矣但都監與兵曹事目磨鍊中必有援例擧行之事請令兵曹及都監竝爲參商施行啓依允矣考諸前例自上馬坐具戎服毋論侍臣百官將士皆以戎服而但兵曹都摠府常時擧動時以器服侍衛器服亦是戎服兵曹都摠府器服禁軍具甲胄其餘扈衛諸將及侍臣百官竝以戎服侍衛事事目中添入傳曰依啓○備邊司啓曰我國南鄰島夷北接山戎自古用武之國莫我國若也而兵農無別究其實則率皆無用之兵也臣等愚意中外正軍之外如軍功雜職書吏僧徒鄕吏官屬皀隷羅將漕軍水軍驛卒山尺才人白丁諸色匠人公私賤各項保率之類竝皆常時調兵所不及者其中必多才勇堪爲戰用者方當危急之日若能推誠開諭啗以厚賞則豈無偕作而同仇者哉令兵曹別立事目急急擧行爲當傳曰依啓予意則兵農速爲區別而如此召募之類休養輪回戍邊可矣更議以處○己亥傳曰謁聖時出題太晩故事事窘迫今此謁聖時焚香後卽令儒生入明倫堂庭而早爲出題○司憲府啓曰近年虛僞成風有賞無罰宗室之納物于都監終享平生之榮富豈不怪哉至於納石若干塊以監令得受二三品實職言其直則一等之祿足准其價非但名器之猥濫國儲之虛竭莫甚於此請納石宗親等爲君爲都正者一切削去傳曰徐當發落○司諫院連啓請圍籬許浚答曰許浚昔予幼沖時多有功勞近來予之疾病連仍而在京之醫術業孤陋不敢放還者以公議爲重也渠聞此奇自當懲戢不須至於加罪勿爲煩執○庚子王幸慕華舘觀武才○傳曰砲手別監自前亦爲試才矣習陣日竝令入試○辛丑李士慶爲大司諫柳仲龍掌令安景深弼善柳汝恒持平柳韡獻納李志定金崙正言○壬寅營建都監啓曰鄭大海今將發送江原道矣江原一道人民淍弊自十許年來困於伐木之役故上年冬自上特軫艱苦之狀許令給價貿得而公家之事雖欲損上益下猶未免抑勒致怨況今年失稔前古所無若驅迫飢困之民責之以莫重之役則抄兵運餉之餘萬無支吾之勢柴木前市人等上年逢授十同之木今年來納二千條此則平價准換渠輩亦無冤悶今亦依上年例分給木同使之預爲賖給於山谷居民以爲明春收合上來之計而鄭大海亦爲量給木同勸諭各邑一依柴木前市人等之規雇得水手作筏流下而兼用官力巡行程督則其勢必易矣傳曰依啓慶德宮幾盡造成而材木不爲撙節年年斫伐予用憂悶然事勢如此更加詳量明年修粧材木應入數磨鍊鄭大海急急下送以可用材木募得上送勿以湖西不用材木苟充伐送勿徒委于邑人大海必親見詳察貿送事十分申飭○傳曰雨勢如此更爲祈晴事言于該曹○傳曰大駕詣文廟幄次後急急百官班齊行焚香禮禮畢還幄次卽幸明倫堂早出書題毋留一刻○備邊司啓曰西北可虞之機甚多添兵運餉等事前後申飭非一非再而目今虜勢日盛秋防正急尤不容晷刻遲緩而兵則卽今見兵其數不多合氷節迫防禦空疏令兵曹急速稟奪糧則兩湖之米分作三運已令該曹催督矣秩高大將領率重兵堅守事則令體察副使擇其形便定將把守爲當南以興李琰等亦速發送使體察副使隨處調用傳曰依啓設科各道勿狹規矩廣取武士則十餘萬精兵不難得矣且壬辰亂後出身亦至累萬雖或死亡餘存者必多急急抄括分戍西北而表表有才者隨闕調用於邊將等職則足致人心之興起矣竝令該曹速爲議處巡邊使若擇送則不患將帥之無人南以興上來未久觀勢調用李琰年老以年少有才略驍健武士擇送可矣○癸卯舟師廳啓曰水操時舟師格軍則雖以三江居民搜括充數而至如各舡所騎砲射手則當用都監軍士矣第念行幸時扈衛水原軍五百名似爲不足竊聞江華束伍軍兵頗解水操節次請令本府中軍沒數率領今月二十九日來點過水操後下送傳曰依啓○左議政朴弘耉啓曰伏承召命馳詣闕下注書來宣旨意乃議勳事也夫賊筠兇逆之狀實前古所未有聖上燭幽而發姦誅討旣加兇黨伏辜其戡定禍亂再安宗社莫非聖上之功則今日群下之情惟在於揄揚聖德之萬一耳前者韋布抗疏政院陳啓以至三司同然一辭在廷臣僚日竢兪允而自上崇執撝謙又下議勳之敎聖上之無競維烈豈後群下不必議之勳乎臣旣承命獻議今不敢更有辭說答曰未勘諸勳甚多而因大臣有故今至六七年不得策勳應參人次第作故予用愍惻況邊事日急速爲議勘諸卿爲國戡難策勳行賞例也自上有何可紀之勞而加上之號乎○甲辰大司憲南瑾大司諫李士慶執義吳汝檼司諫鄭道掌令柳仲龍蔡承先持平黃中允柳汝恪獻納柳韡正言李志定金崙啓曰有其實則名固隨之堯以欽明而有放勳之號舜以濬哲而有重華之稱未聞謙讓而不居今日揄揚歸美之請聖上烏得而不從乎靖亂安社之功冠卓百王而終始撝謙天下後世孰知聖上戡難之偉烈賊筠射天之大罪乎請依該曹公事汲汲設局以完縟儀答曰臺諫事君之道不外於格非補闕而已毋爲此蔑實浮誇之論○問禮官臣李惺書啓當日午時天使到碧蹄臣行見禮呈儀註天使披覽訖指儀註中送于大門之外曰俺行賜祭卽當行私祭嗣王暫立待之臣曰靈座移設之必遲時刻而設小次爲老爺少休之所耳天使曰此亦無妨賜祭定行於何日乎臣曰似聞今月二十八日來月初四日初六日爲吉云天使曰皇命不可久稽初五日初六日則欲發還二十八日甚當云傳曰知道○弘文館亦上箚請之答曰予意已諭于兩司矣○備邊司啓曰六鎭三甲則邊患之可慮無異於西方前後聖敎眷眷於此臣等豈不欲惕念奉行而顧無着實之事臣等之罪至此大矣添防之兵已令慶尙江原兩道精抄入送依兩西例六鎭三甲及吉州以南各處防守將領軍兵詳細開錄竝與節制方略而急速啓聞事請下諭本道巡察使處傳曰依啓○傳曰各道明火大賊處處竊發兩湖及畿邑都城門外尤甚云此雖出於抄兵饑饉之致然蔓則難圖一邊撫綏鎭定一邊譏察督捕○乙巳合司連啓請加徽號答曰已諭休煩合司再啓答曰已諭○左議政朴弘耉兵曹判書柳希奮判敦寧府事閔馨男文平君柳公亮刑曹判書李慶全判尹韓希吉工曹判書趙振完昌君李覮知中樞府事金存敬左尹李慶涵右尹閔仁伯吏曹參判柳希發戶曹參判權盼兵曹參判柳慶宗一善尉金克鑌工曹參判朴鼎賢刑曹參判趙國弼靑寧君沈大復杞原君兪大建行判決事慶暹行司直金大虛行副護軍南以興行副司果李成吉益興君李應順戶曹參議柳孝立等以逆筠伏辜上尊號事率百官庭請答曰不圖諸卿又爲此言也凡事有其實然後名亦隨之顧予惟庸辨之不早致令逆竪恣行胸臆社稷幾危人心大崩幸賴祖宗默佑兇賊伏辜追思至今俯仰有怍何可冒受虛號取譏後世斷無是理切勿更煩此後三司及百官日三上請不卽從○傳曰中朝又將進勦奴穴其在我國防患之計尤當着實西北防禦各別急速善處備邊司啓曰中朝之進勦奴穴果是的報則我國邊上之事尤爲可慮分兵把守着實隄備等事本司前後申飭非一非再而今則事機愈急請體察副使兩界監兵使等處更爲下諭傳曰依啓○傳曰目今合氷不遠邊備無形高談大言其可扶宗社之危亡乎依前傳敎急修答書速令鄭忠信金彦春入送羈縻○傳曰議勳事再昨左相以問于領相勘定爲啓而至今別無議處使議勳重事又將遲留似爲未妥自前議勳時大臣來詣先定元勳則命招元勳等第以啓例也明朝早招左相使依舊例察處○丙午答左議政朴弘耉上箚辭議勳曰設或庭請一邊議勳可矣許獄外癸丑以後他勳竝次第議勘○朴弘耉等率百官復請上號答曰諸卿一啓已爲不可百僚咸造又何迫予君臣相須成體而上下意不相孚此豈忠厚之道也矧惟今日實非群工廢事之時亟停退去各察其職○禮曹啓曰諡祭行禮後自上拜送天使于大門外俯伏拜興之節初不載禮文故儀註中不爲磨鍊而旣有拜禮則其俯伏興之節自不可無贊禮但當臨時啓請而已以此習儀時竝爲演習至於慕華舘迎誥時自上告先行御前通事回啓後天使擧手自上亦擧手以應之已令差備譯官前期稟知天使而各日習儀時亦皆擧行此兩款節目各別申勅察行之意敢啓傳曰知道○仁城君珙寧堤君錫齡豊海君浩珍陽都正聃齡等率宗室請上尊號答曰廷臣之請已爲不可宗戚諸卿又何如是無其實而有虛名人謂斯何予雖不明寧容自欺宜察予情勿爲更言○政院請上尊號答曰政院亦爲此言乎予意已諭于大臣勿爲更煩○備邊司啓曰備忘記大槪張晩引見時以爲添兵五萬可守云添兵五萬雖不得一時調入四萬則勿減急急調發入送關西且此賊不無衝斥咸鏡南道之理添兵運糧等事亦各別議處賊若長驅則以我疲卒其何抵當乎一邊羈縻一邊申飭防備使無一毫虛疎之患事傳敎矣近日賊勢未呑遼廣之前似無專意我邊之患但我國父事天朝恐我之議其後或不無加兵邊上以爲恐動之計在我防備之急最甚於前以西邊防備言之四萬之卒其於把守要衝猶懼不贍而亦何能容易辦得自前西北添防必調三道之兵十數年來徵發不休民力已困況今大無之災三道尤甚國家根本專在三南竝抄三南之卒似非長算臣等之意黃延平安境接胡地備嘗虜情苟得精銳則其於防邊實有可恃兩道凡係役民之事一切蠲減使之悉意征繕則四萬之卒自可調聚而軍中糧餉亦可資辦無論進上方物貢物及營府郡縣責民需用之物竝皆限年革罷至於公私賤內奴營屬及諸色工匠閑雜白徒悉發爲兵調用於防守則可免遠地驚擾之弊咸鏡道亦一體施行爲當傳曰以兩西之民簽發爲兵何以防守乎必須廣取武士而亂後出身亦速調發可得其力急先察行進上方物事近當處置矣營府郡縣責民需用之物限年革罷貢物令各該司議處○丁未謝恩使啓曰今番謝恩馬匹多至六十正當遼塞草枯之時而一日所喂該曹以銀二分磨鍊只給四十日之需雖無留滯未免飢餒況今多事之時意外之患難保必無別芻豆價令該曹優數題給且臣等一行原盤纏等物亦令該曹照例題給傳曰允○傳曰昨日習陣時放砲天鵝聲大駕到軍門後乃作而左右結陣亦爲近狹故御乘馬等皆驚送云一依庚戌年例大駕望見陣外先作天鵝聲而左右結陣亦稍退勿爲狹窄○備邊司啓曰自前廣取武士其弊無窮軍額減耗人才難得卽今邊上可虞之機日甚一日臣等之意西兵簽抄一事更賜睿裁設科之擧雖不得不爲設場擧行之際必不及氷合之節請令該曹量定規矩別立事目從略試取西北防禦緊歇道里遠近參酌入防期限預爲定奪移會各道傳曰依啓兩西公私賤白徒其果能遏此滔天之賊勢乎雖或取人卽爲充定軍額則有何減耗之事乎十萬雖不得取之二三萬不可不取急急稟定規矩廣取於各道○傳曰國事艱危賊勢日熾人心不測邊圉疎虞饑饉荐臻土賊竊發予中夜無寐坐而待朝此誠何時而徒尙文具之事不思宗社大計乎上號設或可爲之事虜騎長驅則何暇行禮乎況又不必爲之事乎雖以唐差官方留之前答書差胡其可謂差官至今仍留乎此時只依前日傳敎之辭入送鄭忠信輩則庶或姑紓目前之兵禍而合氷已迫尙且玩愒不爲善處江氷一合長驅直擣則未審諸卿以何兵守禦却賊乎宜體予言急急議處○兩司合司請上尊號答曰予聞古語云前事不忘後日攸戒粤在上年迫於群情冒受虛號有司援例仍行壽宴其時經幄陳箚此非張樂受宴之日云是言正中時弊眞格非之忠謨也況當今日豈容再誤宜察予情亟停勿煩○己酉監試會試二所應辦官以試官意啓曰初場二十九日詩賦題旣出二二擧子執司憲府羅將來言曰此漢封出書題於門外其封出之書亦得呈上云臣等取考其封書則果詩賦題借述送人之事也問其羅將則其封書乃擧子幼學尹昌震之所給而使傳於門外羅將者也近來科擧用術之弊一至於此尹昌震等請令攸司囚禁重治傳曰允光海君日記卷第一百四十四○朔庚戌答藝文館箚曰此豈秉筆之官所陳請乎勿爲更言○大臣以寶及啓字傳付事達曰內殿如是處置嗣位行禮前姑以達字達下宜當○丙子兩司啓請柳永慶削黜洪湜削奪答曰柳永慶已諭不允罪有大小罰有輕重李效元等雖已削黜洪湜何必一樣治之乎已爲罷職不敘可矣○禮曹啓曰今見遠接使狀啓自上接待天使分路左右事觀其所答坐位以東爲尊云是固我國敬客之禮當初儀註亦以此磨鍊其出門入門時天使由左路云者東西言之則入當由西出當由東此與儀註磨鍊之意有異依此擧行似無不可然儀註則不可率爾輕改臨時分付該曺使之察行爲當敢啓傳曰允○弘文館上箚請上尊號合司請上尊號答曰三司之職以繩愆閉邪爲貴日進遜志之言勸加無實之號予竊異焉舍舊圖新勿爲太煩○答金繥疏曰上號事非爾所敢與論也他餘事當令議處仍傳曰此疏使於議勳時處置○百官啓請上號答曰事可從也一言足以動聽如非其實雖一日十章不過文具顧予誰欺寧不汗顔乎莫謂予悅人譽己念終始事君以實予言不再勿爲强煩○宗室啓請上號答曰廷臣之啓已謂不可況宗戚之卿何煩更請予無功蔑德已受之號亦已取笑當時貽譏後世常自愧忸不寧于中豈可更受虛號益重罪戾宜諒予情須勿更煩○司諫院啓曰近來倖門大開廉恥都喪禁府經歷金繥圖濟己私而嫌其無名假托上號冒陳一疏虛張其祖父悌甲之功至請策勳其懷詐無恥愚弄朝廷莫此爲甚悌甲不過以守土之臣臨亂節死而已褒贈之典皆已擧行則國家之待悌甲又何加焉謂以死節而可錄則壬辰丁酉之間死節者何限謂以力戰而可錄則晋州錦山之役力戰者非一金繥敢生奸濫之計嘗試君父倖於萬一猥屑極矣居喉舌之地矇然捧入請金繥罷職不敘當該承旨推考答曰徐當發落○司憲府亦論金繥不從○辛亥傳曰初六日習陣後只都監殺手馬上才試才宗親文臣試射爲之他餘試射試才初十日弘化門外爲之○幼學陳起誠上疏大槪速膺上號之請以慰臣民之望次擧錄勳之典以及當時同德之臣○館學儒生鄭遴等上疏請上尊號答曰此非首善諸生所可陳請退去讀書以爲修己事君之根基○壬子傳曰謁聖以十五日退行○弘文館副提學鄭協等上箚曰我國之用宗號非禮也然其沿襲之久至於數百年而不改者蓋出於臣子尊君父之至情而已如欲遮前掩後以護其失則非但失禮之中又失禮焉況當天朝賜祭之日行此假主之擧則其回互苟且之失爲如何哉人君以至誠爲道絲毫之僞一萌於心如人有病先見於脈虛謬動於幾微之間而疑阻行於千里之外交鄰國待夷狄猶不可況上國之於本朝其尊如天其親如父遣使致祭是何等盛禮而敢行虛僞於至嚴至敬之地乎或以諡號改題之時姑不書宗號二字其爲未安比之設假雖有淺深而要未妥當則一也頃於黃洪憲之來入尊經閣五禮儀諸書無不閱覽且於東征將士之來我國書籍亦嘗目覩則惟此踰分之號天朝非不知之式至今日未之有改者豈不以外國君臣自爲名號循例僭踰之失有非中國所釐止也至於丁應泰誣構之事本國旣以直陳而天朝未聞有顯斥之語今於賜祭之日雖使華人見之必無大段難處如禮官所慮者設或致詰但當擧理以對曰宗號之加非不知僭率而自新羅至今日千有餘載承襲塗轍熟於耳目一朝革去事係重大然其事大之誠天日照臨惟此名諡之僭亦非今日之所創云則其辭順其理直不猶愈於設假行僞之失乎我國恪勤侯度以忠順見奬於天朝者只是一箇誠而已今之假主之議於理不明於事不誠恐二百年事大之誠都由此一事壞了也禮官旣知此議之爲苟且謬戾而又云可慮之端殆有甚焉事之可慮孰有大於苟且謬戾而乃有所云耶厭常道求方便起私意而害天理自古及今無非一權字誤之也伏願殿下斷自宸衷廓掃衆說賜祭之日勿設假主國家幸甚答曰箚辭具悉但我國之於中朝凡咨奏文書間所諱之事非一此豈盡由於事大不誠而然乎蓋其事體自不當偃然僭擬故也聖人有訓父爲子隱子爲父隱直在其中此言豈不善乎義不可不竊取者也祖宗朝已行之例亦實出於不得已也假令詔使寬大雖見而不問其於臣子之道能無不安乎廟號之直示於華人恐不敢爲也今方商議待其停當而處之○千秋使李弘冑聖節使南撥等在燕京以徐光啓張至發等奏本馳聞其奏曰左春坊左贊善兼翰林院檢討徐光啓伏見逆奴稔禍建國僭號攻陷開原將士覆沒遼陽廣寧岌岌不保關內人心惶惶靡措此其勢非昔年之俺答實宋朝之兀朮完顔亮也因條邊上事宜其內一款亟遣使臣監護朝鮮以聯外勢事也臣竊惟逆奴累勝未遂深入後有北關前有朝鮮非彼貿首之讐則我懷恩之屬也今開原不守北關隔絶鞭長不及馬腹必且折入于奴朝鮮則師徒喪敗魄悸魂搖昨傳謾書恐喝挑激鮮之君臣事勢狼狽旣爲遜辭復之繼以敗將俘軍羈留爲質且怵且誘遂入牢籠贄幣餼牽交酬還往鮮奴之交已合無復東方之慮矣從此安心西路奚止唾手全遼射天逆圖殊未可量卽使遼左尙存而鎭江寬奠再一有失朝鮮又爲異域後來合小攻大鮮或不從脅求假道易于反掌況奴之狼戾無親鯨呑莫厭弟壻至親皆殺而倂之何有鮮哉二者居一焉卽我水陸萬里皆爲寇場矣晋楚爭鄭終春秋之世者爲其左投右重右投左重也今結好朝鮮旣是奴之狡謀則聯屬朝鮮卽爲我之勝算臣考古制天子使大夫監方伯之國漢開河西四郡通西域置護羌戊己校尉都護長史司馬以控制諸國斷匈奴右臂監者察其情形護者扶其顚危也朝鮮形勢略似西域寇氛之惡亟於匈奴安可置之度外乎皇上數年宵旰殫財竭力爭滅國于强倭之手挈而與之今者不賴其用而棄以資敵失策之甚者也經略臣楊鎬咨行該國激以大義勉以自强大義彼所熟諳其於强威狡計誘脅百出至於自强之策則該國素習文弱豈能强勉臣之愚計謂宜倣周漢古事遣使宣諭因以監護時與闡明華夏君臣天經地義使念皇上復國洪恩無忘報答再與點破奴賊之巧圖惡倂是其故智要盟僞約豈足依憑鮮之君臣明理蹈義寧欲感動奮發察彼心神無二就與商略戎機令其漸强可戰可守若被誘脅情形變動便當責以大義一面密切奏聞以便措置防範卽狂謀無厭可以掎角成功若暫守封疆亦是輔車相依譬之奕碁雖布閑着實得外執必勝之術也此項差遣宜用大臣但恐事機難料仍須回顧國體若選取名將乃是戰守急需使事所重又非全在武力泛遣弁流冗職秪以辱國僨事而已竊考詞臣奉使該國自有成規臣今自薦願當此任遼事急切不必多抽士衆只須議定餉給聽臣選擇參佐義從二百餘人中帶巧工敎師以便相機應用臣本文儒未習軍旅封胥禪衍之功何敢遽爾自許至於古之良使傳其信辭不辱君命臣雖不敏竊有庶幾之心但此擧兵家奇道雖事等班超而勢非强漢機欲潛深法應秘密出疆之日身入羊群實垂虎口安危呼吸宜資權變事情遷貿難拘一律如蒙聖命特遣受命以後仍望稍假便宜以求克濟雲南道御史張至發一本竊自我師三路喪衂三月以來諸臣請經略請閱視請募兵皇上皆漠然置不報直至開原再陷而後經略熊廷弼之旨始得一兪廷弼壯猷素裕固足經略東隅然迫之于危急存亡之際眞有目不及瞬踵不及旋者卽有奇安施所恃者皇上軫危遼而惻然動念在廷諸臣有叩必從有呼必應幾轉危爲安之一機耳乃今請御文華殿冀罪已詔之下允枚卜之閣臣下考選之台省發塵積之內帑于以贊佐機宜劻勷時事又漠然置不報矣夫開原旣陷則北關援絶鐵瀋勢孤則遼陽益急矧西虜交訌合勢長驅三坌河之險賊得以有之廣寧無完壁矣全遼去而山海危山海危而神京震天下事尙可言乎爲今之計首防山海以嚴門戶向者全遼無恙山海于神京爲藩籬今遼且累卵則山海爲緊要之門戶矣宜宿重兵一萬一大將提而鎭之庶兵聲赫奕而奴不敢長驅也次守通州以重堂奧通與京爲唇齒頃者該部議調總兵李懷信甚爲得人今以薊鎭缺將復調之薊鎭矣則通州當另擇宿將一員揀發京軍一萬令在通訓練以張神氣無論京師緩急足爲戎備卽薊門緩急亦可以壯聲援矣又次防天津以固運道天津爲漕運咽喉天津梗則咽喉塞該路已設有津營遊擊一員謂宜査其額兵若干再益以水兵二千選有智勇驍雄之人無論資格授以隄備千把之任令分統水兵以聽遊擊之指揮庶水陸兼備而運道無虞也但今奴酋又脅結朝鮮朝鮮君臣惴惴自保能必其不陽衡而陰順乎陰順則舲舸南至進而窺登萊深而窺徐兗山之東淮之南皆順流而下運道阻則京師有坐困耳亟宜添設道臣一員再選募海兵之善識風勢水勢及工于舟舵者千名更調募浙閩水兵數千名擇南將之善水戰者統領而以道臣專督操練庶賊舟不得南窺而海洋無警神京坐奠矣傳曰今見千秋使先來齎來徐光啓自薦出來上疏謄本不覺骨痛氣塞直欲蹈海鑽地而末由也我國與此賊其果有如光啓疏中所搆之辭乎此人誣陷之慘甚於丁應泰也先王遭應泰之變尙不視事憂悶痛迫況此千古所無之大變乎其爲痛悶如何光啓之說自有東方曾所未聞若不急急處置則光啓雖曰不來又安知復有如光啓者乎以事理言之則依先朝李恒福入往例大臣疾馳赴訴於帝庭但今之大臣皆老病勢難往矣他使臣十分擇差急急入送快辨厚誣事當日內速爲議處備邊司回啓曰徐光啓疏辭以我國與奴賊結好爲言一則曰遜辭復之一則曰遂入牢籠一則曰贄幣交酬一則曰棄以資敵至以監護二字顯作出使之名號乃曰情形變動便當責以大義密切奏聞以便措置防範云此由前日胡書之往復致有遼廣之流言而熊經略問及於金緻李覮者無非流言之所中則光啓之謀亦必因此而發許多辭說極其陰慘無形之言罔測之計形諸文字略無顧忌其心已無我朝鮮矣臣等不忍正視極切痛惋之至一自喪師之後兩帥隆在賊中尙保兇喘致令伊賊致書於我國行間於中朝轉輾流播疑以傳疑以至此耳近觀通報及前後使臣狀啓中朝之疑我不獨一光啓而已九卿會議覆題之辭其意亦同豈不大可懼哉不於此時專差具奏籲呼痛辨則市虎投杼之患難保其必無而他日無窮之禍將不可勝言矣陳奏使亟令該曹急速擇差奏文令承文院急急磨鍊宜當答曰依啓凡事皆有事機一失事機則萬事皆不得順成矣況此辨誣之擧乎文書磨鍊非難而使臣差出不易此時何可拘常規乎廷請不參雖曰有罪二年減祿亦足懲矣壬辰亂初先王命放鄭澈鄭彦智等被謫人至授體察之任況只論啓之人乎今此辨誣必須擇用華國手段李廷龜先朝亦嘗善爲辨誣以此差上使而副使則以尹暉差送尹暉有計慮可合矣書狀官則極擇三司出入有計慮人差下今月晦來月初生勿退發送云弘立奴子因汲水出去目見傳說矣如前日向化藩胡及自中頭頭者皆稱老酋大賊貪財好戰死亡必至而六鎭藩胡則每稱我國必謂本國老酋每謂藩胡曰汝等必稱汝國官員恩信至今不忘且藩胡每與我國人言莫不怨歎當初之刷送云奴酋子壻甚多其爲將者三人第三子洪太時常勸其父欲犯我國其長子貴永介則每以四面受敵讐怨甚多則大非自保之理極力主和非愛我也實自愛也此外所見當於闕下待罪之日一一陳達但經略所問不一其端其中我國差官入送事及講和與否再三詰問據義斥絶則經略不復致疑萬死餘生心力俱困時方寸寸前進○傳曰賜祭日慈殿以下及世子望哭事儀註磨鍊入之○傳曰省鞫是何等大事而昨日委官以下齊會於禁府而因李偉卿趙纉韓之不往莫重鞫獄旣會還罷迎侍之官尙且如此百隷怠官何足責也國事旣爲寒心李偉卿趙纉韓幷推考今後諸承旨早仕盡職勿爲稱病以墜舊規以警百司該房之事各察其任勿徒委於新入之員○委官趙挺啓曰山介亡從介唜男等供辭雖有詳略之不同而松山君金渭毒藥致死之事已各承服請正犯田香有代郭天挺郭渾等嚴推得情答曰依啓又啓曰玉只等所供如此事干爲先取服然後推訊正犯而他餘事干爲先承服於頓介固諱不爲直招請刑推窮問答曰依啓獄情難知更加十分詳覈善處又啓曰吳希吉罪犯非如逆賊宜用次律議處事傳敎矣金自漢謀逆之事旣無可據則指自漢爲逆者當蒙誣告之罪反坐之律載在金石豈可以些少之功掩此莫重之罪乎前後所供皆是構捏詐飾其誣陷之狀不可不窮問抵法以懲末世陷人之弊請刑推得情答曰此人與他人不同姑絶島定配又啓曰洪應洛所供如此臣等取考慶尙監司上送草溪等官嚴士奇相訟作文則唜介乃是士奇之婢而士奇與之相奸厥後爲應洛之妾仍爲叛主之計至於呈官起訟而方在喪中有夫女和奸刀割文籍奪人奴婢等語亦在呈狀之中與匿名書云云之說大槪相同此甚可疑今此匿名書專爲構陷士奇而發士奇之作隻無逾於應洛而草溪呈狀之辭與匿名書之辭無異則無君不道之言應洛之所爲已爲現著請嚴刑得情答曰依啓近來中外人心必嚴於陷人之罪而例弛於討逆之義故雖係干逆變人皆以首告爲戒兇賊逋逃已久無人跟捕極爲寒心更加詳覈善處又啓曰丁男在平海時自稱朴賊奴子而其所援引者多至五十餘人今乃變其供辭欲免作賊之罪情狀兇詐必先訊問得其援引之實狀然後許多逮捕之人次第推鞫乃是按獄之體故如是啓之矣伏承下敎其愼重之意至矣渠之招內平海居金亡龍所供郡守饋酒捧招之說渠則全不知之云臣等之意此獄事端緖時未分明請平海郡守權晵及金亡龍拿來憑問且丁男之不爲朴奴已出於其母萬春之招萬春是孟文之婢而所生丁男轉賣於蔣子後云竝其文券拿來覈實亦當答曰依啓丁男朴賊奴與否反覆詳細盤問以處至於權晵決不可拿問以取兇賊之竊笑也大槪今日人心以兇賊捕捉事盡心爲之者必欲深治不饒故無一人著實購捕極爲痛惋更加察處委官趙挺又啓曰洪應洛刑問一次匿名懸掛之事不爲承服極爲兇詐請於明日加刑得情答曰依啓田香有代郭天挺郭渾等刑問各一次不爲承服請明日加刑答曰依啓吳希吉依下敎絶島定配矣金自漢李得暾請竝放送答曰依啓又啓曰丁男及其母萬春一處窮問則丁男見其母無一言相詰只以下去于南中朴賊丁寧捕捉爲言觀其辭意不過欲延時月之命也蔣仲仁今日聞拿命自現捧招後取考買得文記則丁得說處買得斜出的實而又有失馬立案矣臣等欲知仲仁奴子虛實丁男仲仁更爲面質則丁男與仲仁問答必稱上典隨行曲折箇箇服招其爲仲仁奴子明白無疑丁男之詐稱朴賊奴子情由不可不嚴鞫依前啓請刑推且蔣仲仁旣以丁男本主持文記來現則孟文似無可問之事請還收拿命答曰依啓丁男姑爲仍囚又啓曰於頓介訊杖二度玉只淫奸節次已爲承服矣臣等仍念今此獄事極爲重大事干各人不可不詳盡取招希介以玉只乳母答曰照例論賞卿宜安心正二品甚多何可太拘常規乎況又鞫獄之任非卿不可獄囚多滯姑仍察職○庚午傳曰昨日田香等加刑啓下後不爲加刑而推官盡散極爲可駭田香等係是綱常大罪之人豈可累日停刑使之經斃失刑乎明日早爲加刑○備邊司啓曰伏見熊經略回咨有曰老酋之地烏龍江相接朝鮮今稱烏龍江元非貴國接境之處傳說有一大江名曰黑龍江卽是烏龍江也煩査該國相接胡人或江或陸偵探有無造船情形希速馳報本院云云經略旣以偵探馳報爲言則我國所當具由回咨曰依咨內事意遣人賊中偵探伊賊造船情形而且以伊賊果否蠢動未能詗知非但造船情形凡賊大小情形竝爲偵探似合機宜委遣伶俐小譯往來偵探得其實狀卽卽馳報爲辭而仍送金彦春于賊中則早晩經略聽知金彦春往來必不疑我而在我亦不患無辭請令承文院措辭急急馳譯齎送答曰依啓凡事從實爲之可矣此賊旣求和于小邦小邦義不與此賊共戴一天則與賊通和固無此理但伊賊盡殺小邦將士而一邊求和于我凶謀叵測抄發老弱防守江邊中外殘敗之餘無力自守不得不姑爲緩彼以圖後日敵愾之意云云可矣只送彦春何可得實狀乎鄭忠信竝爲入送則烏龍江事可以詳問于弘立等而來矣只送彦春恐未得實狀更詳議處備邊司啓曰胡差出來之事元不咨報則已已報之則斥絶二字不可不入於咨中胡差之來也我國雖以權辭答之前後所答不曾有國書則斥絶之意實在其中具由移咨在所當然遼廣衙門疑我方深今若緩報差胡出來之事而斥絶之語亦不及於咨報則非但揆之義理大有所未安萬一遼廣衙門先此而聞則其將謂我國何如也大義所在固當如是而以利害言之亦不可無此等說話也當此陳奏辨誣之時據義墍讒斷不可已令承文院撰出咨文陳奏使未發行前爲先馳送一譯使經略知我國如前斥絶趁卽飛報之意則陳奏使之行雖有所問答之事亦不難矣答曰依啓○司諫院啓曰果川縣監李衯到任之後浚血生民有不可勝言至於西下軍兵糧資倍徵於民結終不給送請罷職答曰徐當發落○辛未傳曰備局請先稟經略豈無意見但不善措辭恐反生疑善爲措辭而告之則雖不快許不至生疑旣已告知於經略則鄭忠信之送亦何妨哉且曰審知彼中虛實然後可以守可以戰今可以詰問兩元帥爲說而使邊臣偵探云則如何正月只隔一旬急急議定○傳曰我國家喪敗之餘少無可禦此賊之勢故不得已姑爲羈縻緩禍之計耳予觀時事此賊爲金元遼夏則予雖未詳而如五胡之亂華則足以爲之天朝亦旣不得一皷蕩平則雖非此賊中原亦因此多事勝廣起兵秦室漸危黃巾倡亂漢家亦亡執此見之則必他賊先動奸雄繼起此賊終不知如何而爲天下亂賊之首矣我國不幸與此賊接壤道里亦近不如倭寇之限隔滄海也固邊自守之策著實講定盡心料理中原有事則堅鎖西北若有搶犯則以死牢守嚴明紀律修繕器械選將鍊兵據險積穀而無事則優造軍器火器大開屯田謹烽火恤將士不弛一刻可免顚躋矣○備邊司啓曰此賊凶勢益熾狂逞日甚天朝之一皷蕩平雖不可必而遼廣成敗何可易言之也竊觀今日之事勢伊賊若得志遼廣形勢鞏固則視我國如契丹之視高麗侵軼慢侮無所不至此時雖欲事之以皮幣不可得也若扼於遼廣不得西下則亦必反噬於我以泄其毒然而其勢必不得悉兵深入也何以言之伊賊猜暴殘酷背天朝卵育之恩而敢爲兇逆則其於我國何有親愛而必欲和好乎況我師旣從天兵深踐其地賊之驍將健卒漬血於我師之鋒刃者不知其幾何則兇賊之切齒閃舌未嘗須臾忘也然而恫疑虛喝驕矜而不敢來佯言通好以誘我者賊之情形蓋可知矣北關與伊賊接境金白部衆屯聚一城覆之則更無餘燼至如我國雖極疲弱幅員稍大西鄙若干城堡縱被陷沒而何遽至於摧沮哉悉衆深入則恐天兵之議後分兵犯邊則無大利而結釁此秦之所以遠交近攻四十年不加兵於齊者勢使然也全遼若保則我國無受兵之憂或有零賊之犯邊必無穿入腹裏之患譬如乳虎攫禽不能遠出者戀其巢也爲今之計彼旣以計緩我我亦以計緩彼羈縻之策固所無妨而至於自强之策助順之義無一刻少弛厚結大國之援以爲唇齒之勢則奴雖凶强無足畏也聖敎中嚴明紀律繕修器械選將鍊兵據險積穀謹烽火恤將士等項事意正是當今之急務苟能著實行此則奚但自守而已雖制挺北伐可也但嚴明紀律在於賞罰之公繕修器械在於民力之裕賞罰旣公民力旣裕則選將鍊卒以下特擧此而措之耳目今貪殘將吏剝割軍民抄兵之際惟賄是視而未有一拿問定罪者崇班峻資之賞槪出於納物之徒則紀律何得而自明不急之役冗食之徒耗財蠧穀罔有紀極而民力已極取辦無所則器械何得以自修臣等待罪籌邊未能出一奇策以補聖算唯以數行文字爲悠泛塞責之地臣等之罪無所逃矣每欲一對淸光各陳愚見而西事經年未有登對之命群情悶爵遠近解體玆因聖批敢陳瞽說不勝惶恐答曰勿爲惶恐此時上下所懷無隱畢陳反覆詳確何妨但此賊豈比於秦乎本司啓意誤矣助順之義予亦稍辨菽麥知之久矣第惟我國人心兵力無可爲之勢奈何奈何啓辭中我國亦不可不緩彼云者似是羈縻之意也但上下相持至今不決使宗社將至危亡者誰執其咎乎大槪一邊羈縻一邊自强誠是長算固不可廢一而顧此兩策皆無着實可行之事予切痛焉彼賊狂逞天下亦不爲畏忌矧玆遼廣乎我國安危豈係於遼廣之勝敗乎目今人心極惡伺隙幸災者如林邊堡被搶則京城必潰與壬辰之事大不同矣赴京使臣予雖在病中亦必引接面諭以送況於卿等見之何難前日雖見予言無一事體行今雖更見有何所益然從當面諭予懷○壬申傳曰來正月始役而材木尙不上來仁慶宮則已矣慶德宮亦難始役自前下敎之意皆歸虛地將何以爲之乎都監察處○禮曹啓曰大行大王神主改題事入啓傳曰允且有傳敎云廟號旣諱書則凡可諱之字竝勿書可矣聖敎所及實出愼重之意第唯徽號中如德文聖孝四字常時文書間避忌不用當初避諱之事不知所以然之故嘗觀近間天朝達官名字俱不避所諱之字似非大段必諱之義況於歸美君上之事乎且昭敬之昭字亦所常諱之字而天朝今乃賜諡於先王此實不當諱之明徵也依前啓請改題而賜諡與廟號隨後一時竝書爲當大臣之意亦然敢啓傳曰將有改題之擧則廟號徽號竝姑勿書而過賜祭後與賜諡一時俱書可矣事貴萬全而變禮則尤宜務從達權之道也予見則如此禮官之意如何斯速定奪爲之○甲戌傳曰前後論啓守令竝令諸道監司詳覈以啓○王出御仁政殿引見贊畫使李時發承旨趙纉韓啓曰卽者諸大臣會坐備局欲與李時發同登引對商議守禦之策矣王曰今已日晩當隨後爲之王曰伊賊長驅則有可防之勢乎李時發曰此賊鐵騎馳突勢難野戰猶可城守然嚴講守禦之策備盡自强之道則庶有可爲之事豈可委諸無可奈何乎王曰行間陷城乃其長技於我國亦不無是患卿其與張晩相議善防李時發曰前聞淸河等地皆以此取勝其兇謀何可測也且我國紀綱蕩然武士輩只以巧避爲事無意赴難爲國不過賞罰二柄而已近來賞罰不明勸懲無路伏願聖明嚴明賞罰振肅綱維則國事幸甚近者防禦使南以興李琰等只帶軍官數員而不得馹騎留滯三日始爲發行國門之內尙猶如此何能號令列邑乎王曰留於何處乎李時發曰留於門外云矣當此粗安之日尙有此弊風塵一起國事可知且不幸今年凶荒振古所無飢饉師旅一時竝作而不得已之後復起於此時傳聞西邊列邑軍糧百役皆辦於民一人之家徵租四十餘石云民安得聊生也且聞遼廣年穀豊稔貿糧之事已蒙允許不可不速爲王曰軍糧自下三道運來頗多而何爲告缺乎李時發曰雖有些少之糧而軍前不可無儲蓄之穀矣且兩西軍糧雖爲徵發千里風濤運來極難群議皆以爲以此穀貿銀轉販軍糧於中江等處可矣王曰明年則不可不大開屯田此意已言於張晩矣時發曰但西邊土地與北道有異矣且臣伏見擢用人材之敎此誠方今急務也目今罪籍之中豈無人材而如臣無狀又荷重任伏願聖上詢于大臣收用幸甚王曰當體念焉王曰賊勢日盛而備局有輕視之色卿今下去十分料理時發曰倭寇之於我國有不共一天之讎而尙有羈縻之計況與奴賊旣無世讐雖講好未爲不可但天朝將官壓境差官絡繹事機漏洩難處之端一起則後日之事可慮爲今之計自上進接臣僚博采群議則國家大事片言可決王曰擺撥遲滯其與張晩相議優措時發曰臣昨見金藎國得聞都監多有新造軍器臣欲啓請齎去矣且廣州牧使全有亨頗有計慮熟諳城守西路守令相換令施其才智何如王曰令備邊司議處時發曰遠道軍士千里暴露戶役煩重侵虐在家妻子怨聲徹天國家宜用蠲減之典以示實惠王曰此事前已下諭而各道各官尙不體行矣時發曰平安一道戰敗之餘死亡居半自上特垂德音俾蒙實惠邊防戍卒飽經寒苦亦加優恤之典王曰在逃逆賊物色購捕時發曰且黜陟惟明貪汚可戢臣與張晩詳察守令之賢否一一啓達新除授守令亦願各別擇送王曰非徒守令至如諸將賢否亦與張晩詳察狀啓時發曰滿浦昌城等處賊若來犯則猶可相勢而處之至於寬奠間奴兵搶掠則父子之間義不可不救而兵釁或恐因此而起此必須預蒙聖算指授然後可無臨時顚隮之患矣王曰令備邊司議處大槪東路人民被兵來投則不可不受而凶賊若有闌入之患則何以爲之亦與備局議去時發曰臣於昔日歷見沿江列邑江界之狄踰嶺昌城之延平嶺可以把截築城設關等事欲於明年內措置矣王曰嶺路把截之事似好一處雖不利次次設險可矣時發曰昔者高麗時契丹來寇鐵山郡以劍車勝戰臣頃在關西造作此車則可合野戰之具今臣欲爲議造矣彛叙詳知此車制度矣王曰多般商議爲之時發曰臣下去之後廣采民瘼一一陳啓矣自上亦爲商議廟堂俾蒙實惠王曰依啓屯田之事亦盡力爲之王賜李時發弓矢環刀筒兒甲冑等物宣醞○乙亥傳曰今番武科代射人甚多京外同然云各別査覈重治○傳曰扶安地下去相地官金馹龍催促上送○備邊司啓曰龜城府使臣等方爲議處而竊念本府雖非城守之地延平嶺在昌朔之間當爲遮截張晩所上方略以龜城府使爲將使之把守云者其意有在南以興頃以防禦使下去本道亦一無軍之將以此人除授兼差防禦使則在本府爲得人其於把守亦足恃矣答曰依啓○傳曰李時發未下去前守禦諸策令備邊司詳細指授以送傳曰贊畫使處臘藥服藥令內醫院給送○以鄭廣敬爲典翰吳汝檼應敎蔡謙吉邊應垣掌令安應魯獻納李光胤校理閔𦸂正言金蓍國修撰南以興龜城府使○丙子獻納安應魯啓曰無狀小臣猥忝淸班以武科二所監試官進去二十一日摘發六兩代射人李慶白卽爲囚禁二十二日騎射始初時賄賂行私趙錞等五人分明現捉是日夜半投匿名書于臣家曰汝等處事太過吾等不得下手於其間吾等必害汝身云又於二十三日白晝大都中名不知何許一人路逢臣廳直執袵敺叱曰汝之官員安正言多行積不善使吾等不得任爲及第不無後悔汝卽傳此言于正言仍忽走避不知去處臣聞此罔極之事徒自憤惋不意玆者新命又下臺諫非如庶官似難仍冒請命罷斥答曰勿辭○丁丑平安道觀察使朴燁馳啓曰差胡小弄耳給送雜物載持人馬越邊初部落交割自其處使渠轉運之意開諭則答曰卜物多至十餘駄非徒決難運轉兩國如是相和則人馬往來別無妨礙而卜物棄置初部落之事我將聞之則必生疑意云若以江界載運人馬仍執入歸則十餘駄雜物運入虜庭華人之行間者必當覷知所係非輕如此差胡尙畏其酋之令我國通事獨不畏我國之命令耶其强弱勇怯不戰而自現令朝廷急急指揮○傳曰南以興下去時驛馬不給以致門外久留而軍官亦只二人帶去云兵曹色郞廳推考軍官稱頉不去者竝重治○禮曹啓曰大行大王神主今當改題此與練主改題常規有異似當有告由移還安之節不卜日明日曉頭設行爲當令各該司察而擧行且賜諡後改題時有別樣下字云而相傳口語未免疑信當此大事不可率爾宗廟各室廟號今日內奉審照舊擧行何如傳曰允○庭試取李景義等三人○戊寅傳于吏曹曰御醫堅後閔司饔主簿除授內醫安國臣司僕主簿除授前後承傳詳察付職○傳于吏曹曰許謙家代二百五十餘間鄭禮民家代一百五十間入于仁慶宮竝加資○傳曰今此廣取武擧初試時代射行私可駭可愕之事非一二云不小國試豈可如是乎令備邊司各別議處湖南各邑吏入格者甚多云亦爲可駭此道京試官上來後各別爲先重治他道亦豈不然一一詳察削去○是日王御宣政殿陳奏上使李廷龜副使尹暉竝引見王曰今此被誣之事天下至冤極痛卿須竭力周旋期於受勑得使聽聞有解也廷龜對曰小臣久在罪廢中猥蒙寵擢至授專對之任不勝惶恐國家不幸賊中降將反有生還之心至於移書求和朝廷固知據義斥絶而羈縻一策亦是待夷之道且有往來之言以致中朝之疑本國情事天朝猶可量之而且誠無不通天朝亦知聖上事大之誠今日之事尙無難處之事矣我國之於奴賊尙無遣使求和之事梁諫不過邊臣所送而已辨誣之事固是不難而其於辨誣之際恐有妨礙以此爲慮矣試觀奴賊之事開鐵陷城亦以計得今此求和非爲我國欲其離間於天朝也若遣偵探之人問其將士陷殺之由且爲偵探以來未爲不可但此等事盡稟經略然後爲之則經略亦無不許之理矣王曰徐光啓何如人耶廷龜曰徐光啓天下名臣也小臣前於往來時亦聞其聲華而今以遼廣之論國人稱以識事務云矣今若以此洞辨則恐其光啓扶植之輩蜂起而爭之也且非徒陳奏貴立其實各別整飭軍士入送江邊以爲掎角之勢則經略想必有喜而中朝亦無可疑之端矣王曰今此被誣之事出於名臣卿須十分周旋廷龜曰如此事皆是兵部尙書所爲而黃嘉爲人年至八十矣精神已耗事務多滯脫有緩急則欲於禮閣圖之矣王曰圖於禮閣可矣廷龜曰方從哲時爲閣老云而爲人純厚其於外國之事頗有款接之意矣尹暉曰今此奏文有同原情若於奏文中有未安之事則似當改之其曰胡差往來策應等事極爲未安矣王曰此外亦有未安等事乎廷龜曰其奏文中有曰前有鎭守朝鮮經理朝鮮之職而今此監護之名其亦有異於此云天朝若曰旣有鎭守經理之事今之監護彼此何異云則未知何以處之王曰辨誣之時專以奏文爲本奏文各別商議以去廷龜曰鎭守監護則雖是汎稱而今此監護之名則曰監者監其政刑也護者扶其顚危云故有異於此矣且軍器貿易旣有元數而今以聖敎中焰硝貿來事欽賜銀子五百兩亦爲載去貿易之際恐有遲滯之患矣尹暉曰焰硝之價雖少而貿來之價極多矣且焰硝加貿則其於貿換之際想不從速快許矣必待優給人情然後許令貿之矣王曰欽賜銀子更加持去何如廷龜曰辨誣時別人情未知多少而以此欲爲推移貿來矣王曰卿入去後若有奴警則出來之路亦爲議去廷龜曰遼東兵威甚盛別無可憂之事而此賊桀驁兇謀叵測其前不爲搶犯亦未可預料若於天津乘船則出於旅順口而路踰水宗此路雖險龍川等處有往來水手云不緊員役雖爲汰去而欲爲帶行矣暉曰此路自壬辰年軍糧運來之後不爲開路而遼路若塞則當某條出來矣王曰赴京之行久留帝都卿須十分周旋從速辭朝暉曰受勑之際似有久留之患矣王曰覆題從速爲之可矣廷龜曰覆題雖欲爲之而皇恩若自本部慰諭以送云則其於該府雖爲呈文周旋則事多可慮矣且玉河館留在時其苦雖多譯官等與館夫同謀賣買諸物故其時似有操縱之路矣王曰近來赴京之臣先來例以軍官委送若問中朝所爲則大小事奇周旋曲折絶無聞知今則以譯官馳送廷龜曰天朝官員雖有舊識私自通文似爲未安皆可通之乎王曰若於熊御史則通文可矣廷龜曰前事乃御史所爲故熊御史周旋爲之矣今則未知熊御史之在否此事非御史所發係於朝廷其於熊御史似無周旋之事矣且熊廷弼乃熊御史四寸也前有熊御史以詔使出來時熊廷弼亦以巡按出來矣欲諳熊天使之奉使賢否招譯官故問曰熊天使往爾國多有貽弊之事云然耶譯官對以大大不然廷弼大悅云矣王曰熊經略未知何如人廷龜曰試觀今日處事必是剛明人而曾爲遼東巡按御史亦多聲稱云王曰卿屢度赴京深用未安而自先朝善爲辨誣得請可竭力爲之廷龜曰我國二百年來禮義忠順之稱著聞天下聖上至誠事大皇上之於聖上恩遇又逈出尋常今雖有意外之誣皇上豈不垂察○備邊司啓曰李時發各件事意無非今日之急務廣州牧使全有亨熟諳守城欲換西路守令畀以一城責其死守頗有意見姑待日後調用無妨奴賊若犯寬奠之間其在我國之道不可不救而兵釁或恐因此而起時發之欲預聽指揮者固也而臣竊念我國之於遼左有輔車之勢我國若先被兵則天朝東路之軍萬無不救之理且前後請援非一則其可坐視不救乎着令體臣預差一將前期約束聞變馳救宜當且役煩賦重齊民盡散不得不侵及於軍戶使聖上憐愍戍卒之德意不得下究可勝痛哉今爲更爲下諭作李時發啓辭凡赴戍人田結各復一結申明擧行宜當兩南軍糧該入西邊者換貿銀子販穀中江事則姑觀欽賜銀兩貿穀便否多寡然後更議處置宜當平安一道軍民倍加矜恤本司進上方物蠲減之請曾蒙量處之敎而因循至今尙無成命進上馬一匹之價或至於六七同其他細瑣之物雖不適於實用而一名日所入之價亦不下數十同此皆出於兩界土民之膏血本司不避煩瀆請減者欲使西北軍民含恩感德圖報於死地耳更願速賜乾斷○元宗大王啓曰目今在囚罪人多至二百二十二名而其中係干逆獄罪囚九十餘名朝夕供饋之米自軍資監進排一朔所入無慮數十石當此國用匱乏之日逐朔縻費誠爲不貲近來軍資監以乏儲之故久不進排以致罪人飢餒非但所見矜惻國家不幸逆獄連仍如罪犯關重者所當嚴刑窮問而其中不關事干及緣坐次知等囚則或定配沒官或放釋一以示欽恤之仁一以省耗費之用爲今日急務今此平海郡守權晵別錄人五十餘名則未結末前固難處置而至如上年議啓罪人中落點已放者外未及蒙宥者竝賜睿裁俾無滯獄之患而如不得已則諸囚所饋之米請令該曹各別措置許多獄囚不至飢餓經斃答曰依啓別錄付囚人急急議處其前所饋之米速爲措置使勿飢餓經斃光海君日記卷第一百四十七○朔庚辰備邊司啓曰伏見平安監司朴燁狀啓前日小弄耳汪住邊臣贈給之物自爲輸去而今乃欲使我國直送奴穴者蓋以米布衣服等物付送于姜弘立等處故也渠之不欲自爲輸運者在渠爲得計而在我國實是莫大之辱難處之變也若開此路則非但取侮示弱以啓無厭之戎心其於天朝之聽聞何哉日後之患有不可勝言今當以我國與爾國疆場有截雖一二通事無朝廷命令則不敢私自往來況此夫馬卜駄發遣之事乎且此米鹽衣服等物乃弘立景瑞等家屬所送非朝廷所知爾若不欲輸運則任爾棄置而去以此意急急下諭體察副使平安監司答曰依啓天朝耳目似煩爾等豈不知之乎爾將旣厚待兩帥則兩帥家所送衣服等物爾等輸給何妨乎此非朝廷所知也邊臣何敢輸送爾等不欲輸去則棄置可矣云善諭入送○禮曹啓曰假主造設與否及改題而空頭賜謚宗號姑待後日竝書事特加睿察容令臣等商議善處謹以傳敎之意就議于諸大臣則皆以爲設假與改題俱是權時處變之道均之爲未安而改題之事在所當爲遠勝設假之無據至於卄四字徽稱則實出臣子形容功德歸美君上之意雖使華人見之固無可避之嫌也若曰宗號徽稱皆不可書則雖設假主題之無辭今日之擧莫如改題之爲便云臣等所見亦在於此而未敢擅便伏候聖裁傳曰允廟號旣諱書則凡可諱之事竝勿書可矣○傳曰北道胡人祿俸木何至今不爲入送乎令本司察啓備局啓曰胡人一年該給木原數八十同而四十同則自戶曹差官十二月初十日發送四十同則自兵曹差官十二月二十三日發送不多日內節續交付於本道矣○辛巳傳曰今此政府進上馬以有病馬苟充封進極爲可駭該曹色郞察之依近例改封進○司諫鄭道啓曰今此廣取之擧實出於聖上西顧之憂當選熊羆之士以備防戍之用而行私代射壯弱不分用情冒錄賤孽居多紀綱由是而益毁名分職此而愈紊臣竊悶痛伏見下兵曹備忘記三醫司及別破陣忠贊衛等托稱登科不察本任云如此雜類豈可竝許赴試乎未許通者一一削去代射人各別覈出繩以重律爲敎又下敎曰今此廣取武科初試時代射行私可駭可愕之事非止一二云不小國試豈可如是乎令備適司各別議處湖南各邑鄕吏入格者甚多云亦爲可駭此道京試官上來後各別爲先重治他道亦必皆然一一詳察爲敎此正正名分振絶綱之日也嘗依聖敎一一査出治罪削去之不暇而第臣以監試官受命馳詣試場騎射已畢出榜構草已抵十餘日入啓單子幾至畢書矣取考當初錄名則改書塗擦將至四十人卽當削去亟請拿治入門官等行詐用私之罪而考出之際自致遲延況三醫司別破陣忠贊衛等有本職之外或書保人或書資級千思百計匿跡潛形莫知其何者爲三醫司何者爲別破陣則許通與否凡在試席者何從而得知乎不得已卽招各其司行首有司開諭明覈而三醫司則僅以一二未贖身者塞責別破陣忠贊衛則終不現告若不嚴囚重治勢難明覈至於三醫生徒居外之多累倍於京而皆以不知爲辭苟非行會八道一一査出則恐有所未盡且鄕吏許科昭載國典經亂之後死亡殆盡餘存稍實亦皆贖身本州所屬不過貧殘若干人今又登第將何使喚役名貢生乃是鄕吏也來參京榜者不爲不多所當與湖南一樣處置未知何以爲之今玆入格實多行賂代射之類可駭可愕不正不公之弊未有甚於此今者因循未能明正則紀綱之毁名分之紊恐自此而益甚待罪言地旣不能正其始又不能善其後請命遞斥諫院啓請出仕○執義崔濩啓曰臣於前月二十五日以武科一所監試官進于試場旣畢騎射方書草榜矣第近年以來國無紀綱人不畏法奸濫冒占此科尤甚代射得中頗多其類或今日見屈者明日變着冠服而入射或明日見屈者又明日改書名號而入射塗擦單子厥數亦多外方驛卒私賤雜類或隱其役名書以保人眞僞眩亂莫能摘發甚至無賴之徒百端用術計其分數不足參榜則或請囑先生遂停優畫之擧子或同謀錄名官拔去應參單子種種可怪之事不一而足況三醫司及別破陣忠贊衛等未許通者一一削去事及代射行私者令備局該曹各別議處事丁寧聖敎前後非一而如此微賤之類外方冒錄之輩自試所明覈削去事甚不易臣本疲軟莫得善後之策徒貽尸素之譏請遞臣職本府啓請出仕○壬午傳曰以前日臺諫啓辭朴慶新推考崔應虛累經大赦付職○癸未政院啓曰近來捕盜巡邏漸至弛廢閭閻間偸人牛馬衝火人家比比有之至於大都之中公然刦殺人命極爲寒心請左邊捕盜大將從事官從重推考軍官囚禁推治而右邊捕盜大將及從事官軍官竝命推考傳曰允今後不謹譏察捕賊則大將竝拿推○吏曹啓曰大臣與凡官不同沈喜壽敘命已下似當付職政事何以爲之○甲申前大司憲鄭逑卒逑星州人寒暄先生之外裔也少師德溪吳健兼遊退溪南冥之門嘗言退溪德宇渾厚踐履篤實南冥才氣豪邁特立獨行其所定見然也自少藏修不勌宣廟朝屢徵乃至登對首陳謹獨爲帝王出治之本宣廟稱之曰爾名不虛得也歷典州郡入爲持平承旨觀察江原道光海時召拜大司憲臨海之獄上箚首陳全恩之請光海以爲掠美沽名由是忤旨還鄕癸丑獄起幽置永昌大君乃上封事引中亦載此文矣童髻之制則無由得知卽令差備譯官等探問於天使衙門其所說略與我國結髻之制相同加以黑色段小巾合斂髮又以黑段縫作大纓繞頭而合結於髻後云所謂雙字蓋兩髻之謂而中朝之制亦用單紗云矣敢啓傳曰知道○掌令李光胤啓曰兩司之官竝引嫌而退權誼以新進未經事之人不以茹柔吐强爲念頃者論事之時直斥重臣之失言雖過中志則可取今此兩司避嫌之啓蓋懼夫臺諫權輕言路杜塞後日之虞有不可勝言故也其爲國家慮不其深且遠乎且法府之請推該曹乃糾察時政之常例不容以一邊分踈之說有所引嫌俱無可避之嫌請竝命出仕從之○丁卯推鞫金應珍石乙漢等于軍器寺刑問各一次不服神主前行四拜禮畢詣文華殿卽位文武官具朝服入丹墀內臣等與千秋聖節兩使臣隨班入參午時皇上升寶位傳旨旣宣表賀只行五拜三叩頭訖千官出承天門外翰林官於帳前詔書用寶置雲盤至承天門上宣讀千官五拜三叩頭讀訖山呼蹈舞而罷改元泰昌自明年爲始行用初二日齎詔差官行人司及序班等分往十三省頒詔是日皇城六門四營指揮等六千八百餘員各把守禁城四門勇力士二千八百餘員各把守而各門皆以兩象分立侍衛龍輿駕象立於午門外錦衣衛官親執儀仗公侯伯閣老尙書皆不得帶率下人班行肅然而文華殿庭狹窄多官分立內外所謂鹵薄大駕儀仗陳久破汚所見埋沒皆云先皇帝時不爲改備故如此云初二日初三日千官連行賀禮大學士方從哲以函補閣臣事上本則奉聖旨監卿奏具見忠悃況今邊方多事之時正賴卿運籌帷幄主持匡襄所謂補閣員准將先點閣臣二員允用還着吏部再推見任在籍素有才望的七八員來簡用仍諭吏部曰吏部右侍郞兼翰林院侍讀學士史繼階南京禮部右侍郞沈㴶俱升禮部尙書兼東閣大學士差官行取來京同從哲在閣辦事故諭蓋史繼階沈㴶俱以首望會推以入今三年方從哲上催本數十度始爲下點而亦不批發故也初七日禮部以十一日萬壽聖節事上本則奉聖旨大行皇帝榟宮在殯朕玆値生辰倍切哀慟賀着免行又一本請冊立東宮以培國本事奉聖旨策立東宮謹遵遺詔於釋服後擧行你部須擇日具儀來奏欽天監以九月初九日擇吉是日禮部接出聖諭朕生母升天年久當追尊爲皇后祔葬於皇考新陵合行事宜査例具奏又於前月十五日諭內閣曰父皇遺敎曰你母皇貴妃鄭氏侍朕多年勤勞茂著可進封爲皇后應行禮節禮部具儀來看禮部上本峻辭請寢初八日上本皇上嗣登寶位萬機攸繫伏望念宗廟社稷之重小節哀情請於文華門視事百官行奉慰禮奉聖旨朕哀慟方深豈忍遽離喪次其以本月十二日視朝你部具儀來看禮部査議歷朝舊制服制於二十七日內服衰服視事二十七日外易素翼善冠麻布袍腰絰至祔廟之後易常服御朝如常儀今亦依此本月十二日皇上服衰服御文華門視事百官素服素冠腰絰行奉慰禮今月二十一日服制已滿之後上易素翼善冠麻布袍御文華門視事百官素服烏紗帽黑角帶皂靴奉聖旨是十二日視朝後照舊于三六九日視朝事命下○己酉大司憲韓纉男大司諫李昌後執義鄭道掌令郭天豪持平鄭潔啓曰再昨玉堂之箚以塞責目臣等昨日玉堂之箚以常漢比臣等所謂塞責者護逆之謂也以護逆加諸兩司是果相敬相規者乎所謂常漢者無知之謂也以無知加諸兩司是亦相敬相規者乎兩司之討賊悰已過三載則謂之率爾而停可乎兩司之討諸逆已至十年則謂之塞責而論可乎今日玉堂之論是臣等前後討逆之緖餘也粗粕也臣等雖駑豈待玉堂之申嚴而有所更擧乎夫討逆人臣之大義大節也若以塞責爲言則與護逆者何以異哉不可靦然仍冒請罷臣職答曰勿辭退待物論○司諫崔濩啓曰臣一生愚直不避禍患自在韋布之時粗明君臣之義當永慶謀危之時與李挺元等同謀討逆幾死於亂賊之手及悌男逞兇之時與李偉卿等又上討逆之章久被削籍停擧至於逆筠聲勢鴟張人無敢言者臣又忝玉堂首發請鞫之論終得正刑盡除黨與凡有孽笌於其間無不如鷹鸇之逐鳥雀耳緣臣無狀重辱名器請命罷斥答曰勿辭退待物論○判義禁李爾瞻啓曰伏聞金琢之疏有治逆不嚴王道不行追刑之典有司不言等語云鞫逆之事有大臣有兩司有禁府堂上其所謂有司未知指誰某而發也賊筠之獄雖曰垂畢逆珖以兇魁偃息私第尙保首領則其徒黨之追刑又何暇論也至於賊悰訊杖四次更請嚴鞫論列三年猶請正刑公論益激天聽愈邈則三司之未得蒙允者豈治逆之不嚴乎當其賊筠爲奇俊格所告而力主竝鞫之論者臣也西宮投檄已疑賊筠所爲請鞫允黃者臣也南門掛榜知其如出一手請拿仁俊者臣也察賊筠之奸慝戊午春初悉陳以啓者臣也審賊筠之爲賊而同年四月議諸若干同志發論討罪者臣也及至七八月都城潰散事機危迫屢將逆狀仰達宸聰者臣也以此賊筠必欲先除臣身之情迹始出於崔沁等之疏又露於答金闓之書又發於入洞夜呼之罵又著於諸賊伏刑之招曾爲賊筠所欲殺今爲琢輩所欲害臣之厄猶未殄也噫朝著角立是非失實逆變之初傾軋已極此疏之投復踵其迹媒孽而受其陰嗾構誣而報其私怨琢之肝肺其可掩乎竊念負推戴之名不加刑戮得保兇喘者亦有之琢疏槪論治逆而終不歷指討逆之擧果有愛憎取舍於其間矣微臣衷曲聖明所燭天日所臨不欲與此輩相較而職忝有司橫遭口舌鎭彼紛挐莫如自退伏願聖慈亟賜鐫改以便公私答曰省啓具悉安心勿辭○禁府堂上尹訒朴鼎吉啓曰金琢之疏臣等雖不見其原疏所謂有司專指臣等之職也臣等之職只是承命鞫獄乃以追刑之事諉以臣等不欲假托討逆之語反攻討逆之人其綢繆變幻構捏報復之計實自癸丑慶起等而始焉琢之心不難知耳判府事李爾瞻旣以此乞免臣等亦有司之一也請命遞斥答曰勿辭○傳曰此時國中可諱之事不可輕出朝報而新入生踈注書輩例出朝報今後如近日合司合啓秘密可諱事一切勿出朝報事色承旨各別檢飭○戊戌傳曰當初各處別將差守事乃所以譏察堅守以備不虞必以武臣中驍健者擇擬而或以市井雜類苟充擬差以致名器日輕仕路甚濁極爲寒心今後一一詳問判書十分擇擬○政院啓曰禮曹判書出仕事命招則以病不來矣傳曰更爲命招使之察任○副提學柳希發校理朴有章修撰尹知敬啓曰臣等前後上箚只陳賊悰之事不可遽停之意兩司不舒究之至以言外之旨反加詆斥本館之箚其果有傾陷構捏之語乎聖明之所洞燭臣等不可更爲瀆擾三司一體也旣被其斥則勢難偃然處置惶恐待罪答曰勿待罪○弘文館上箚兩司請竝命出仕答曰依啓○己亥持平成夏衍啓曰微末小臣濫蒙寵擢思補豪末第見近日玉堂憑藉討逆之論敢逞傾軋之計只招所切之人攻擊兩司又與不參之員竝乞遞免本館呈箚亦違規例擧措顚錯有同兒戲朝著之靖決不可望如臣庸劣詎能當糾責之任請命遞斥答曰勿辭○庚子傳曰金完事當量處李善復雖有過失職是宰列奸細等語君上亦不可輕加況有何妖誕之事而醜詆至此乎所論誤矣不允燔瓦所事亦當量處尹侃徒知盡心國事之誠未見縱恣無忌之罪也然如是啓之推考捕盜大將以下姑勿推考此時因此啓而不欲捕賊則亦不可說也令本廳更加譏察以處事言于所論臺諫○傳曰今此賜銀降勑辨誣降勑俱係國家稀闊之慶似當親告廟社矣告廟後社稷次第擧行○辛丑司憲府啓曰近來紀綱蕩然人不畏法冒濫呈疏不知其幾擧子李義龍田慶男鄭蓋海以呼不隱然呈疏欲赴殿試試官防啓則聖批以今可許赴後勿如是爲敎夫呼不之法二百年流來舊例也如以一二人罔上之言許赴爲敎則其累百呼不之人其可盡爲許赴乎後勿爲例其可爲常久之法乎許赴之命政院非不知法外之疏而矇然捧入極爲非矣請當該承旨推考答曰當量處承旨事徐當發落○壬寅傳曰憲府執法何獨於此科太峻乎廣取之意亦有所在勿爲煩論使之赴試承旨有何推考之事乎言于憲府○傳曰領相處以國事日急殷憂日深卿雖有疾豈忍忘世扶病勉出共濟艱虞之意遣史官敦諭○癸卯傳曰今此廣取武士以防秋爲重秋節已屆外方入格擧子亦不可久留初四五日差官未入京前放榜可矣議大臣以處○傳曰李昌庭分戶曹參議也何至今不爲下送乎○傳曰明日宣政殿詔使請宴○傳曰試官早招事下敎幾度乎昨日試官望單子早下而閉門之後始爲齊到以致夜深留門極爲顚倒今後察爲○戊辰傳曰雨勢雖或開霽庭除泥濘進香使拜表放榜中以二十五日定行而慶德宮擧動更爲下敎後察爲○傳曰天使支待雜物一依舊例磨鍊卜定求請苟簡之事一切勿爲且不少天使支待之物若如供上紙防納則非但事體可駭乘時逞奸之弊必多各別嚴禁各該曹如有防納者隨聞重治事言于憲府○司諫院啓曰原州牧使申鑑以秩高守令惟務肥己兩占田庄於境內聞者莫不唾鄙請命罷職玉果縣監柳艎到任之後專事剝割大同米布公然偸竊請命削去仕版答曰徐當發落○備邊司啓曰希聖等事關中朝不可不明白處置且希聖等出送曲折具由咨奏事已有聖敎撰出之際不可只以出送二字泛然措語不得不拿鞫處置況三司之論亦且嚴正臣等更無擧行之事矣答曰本司罔念國家大計每怵於輕浮之橫議屢失事機予竊痛心此希聖等出來也卽爲捉來詳問賊情或送于經略衙門或某樣處置似無不可何如是不量乎依前傳敎急速捉來詳問賊中情形更議處置○庚午答領相八度呈辭曰當此國事孔棘之日奄承聖皇賓天之訃上下遑遑罔知攸濟卿有休戚是同之義何忍恝視不出乎急急出仕共貞國事○辛未司憲府啓曰義州判官柳景纉專事剝割民不聊生前被臺評尙不懲艾瓜期已滿巧生仍任之計請囑萬端請命罷職不敘答曰徐當發落○生員蔡九江上疏厚誣旣雪顯號未上誕擧彝章上答皇恩下循群情事入啓答曰足見爾意顧予以無功無德屢受虛號貽譏取笑非一非再日夜憂懼俯仰有靦豈可又以此事冒受不當受之號以重予罪過乎宜知予意勿爲如此之言○以李益燁爲右副承旨李慶全左參贊金蓍國修撰李光胤校理尹知敬檢詳鄭岦參知崔濩兼輔德○卯時駕幸昌德宮請宴于宣政殿巳時天使至王出門下階迎入同陞殿茶禮後行中杯禮左議政李恒福以下六宰各行盃禮畢送至門外未時還宮○壬申司憲府司諫院啓曰今此親耕別試爲慶事設而慶不踰時乃所以重其事也初試出榜之後所當卽爲殿試以完其慶而遷延時月累次退定非但事體未安遠方擧子留京艱苦之狀有不忍言請令該曹從速擇日設行殿試萬科之擧爲防秋也殿試之後唱榜漸退當此邊虞孔棘之時防戍之事一日爲急請速爲唱榜及期入送○癸酉傳曰近日國事慘不忍言軍興累歲征戍日苦加以上年失稔餓莩塡壑予無樂乎爲君日夜憂悶之極奄承皇上之訃詔使兩起將相繼出來當此中外虛竭公私赤立之日將何以善待乎來正朝方物勿令封進以其價物遠爲貿銀補用此外措備等事急急料理擧行○傳曰綵棚造設事下敎已久而別無擧行之實又無回啓之事未知何故○兵曹褒貶只判書參判速爲磨勘○甲戌傳曰奇自獻有功之人累經大赦放送陪奴以司䆃寺進排物催促事進去則大司諫李昌後喝導無端亂打至於拔劍亂斫額臂重傷幾死使承傳色內官看審則流血滿身被傷的實云此事李昌後所知與否雖未詳知而李昌後身爲諫長不爲檢飭下人任其作拏至此作拏之後亦不處置極爲可駭喝導下刑曹堅囚重究所破笠子衣服等物一一徵給○大司諫李昌後啓曰螻蟻賤臣屢叨匪據常懷感懼冀效萬一本月十三日合司入啓之後臣坐狹房有一被酒下人來告曰不知某家丘從亂打云臣驚駭摘發則果是臣之下人觀其被打之人則只持裂破網巾臣退家之後從重決杖所破網巾使卽徵給矣今承下敎不勝惶駭臣常時不能檢治下人致有嚴旨臣之罪戾至此極矣請命罷斥臣職答曰卿雖或未及知之卿之下人亂打宮奴至於白晝都中拔釰刺人事甚可駭今後各別禁戢使無橫肆作拏之事以解小民之冤勿辭退待物論○院啓大司諫李昌後引嫌而退當其相鬪之時勢所難知及其摘發之後重杖徵給則別無可避之嫌李昌後請命出仕答曰依啓○弘文館上箚請上尊號不從○二品以上啓曰古之帝王彰至德建大功者必得其名堯之放勳舜之重華是也聖上奮敵愾之義悉弊賦而偕作不幸賊臣賣國就俘偸生狡奴作謀搆虛造疑罔極之讒競傳遼廣盈篋之謗不止投杼之惑可畏幸賴聖上至誠格天昭雪厚誣寵賚荐降恩勑渙頒終使禮義之邦得免禽獸之歸盛烈顯謨大有光於祖宗一國趐首萬姓同辭豈宜牢守撝謙久拂衆心伏望聖上俯循臣民顒望之誠亟降允許之音答曰卿等又何爲此言乎予以不德屢受虛號常以爲愧況此大事豈因迂儒之言朝廷風靡不察事體之當否擧措之苟且徒爲歸美之辭有若愚弄者然哉切勿更煩○庚寅傳曰都目政更爲下諭後爲之○傳曰近日典獄囚人或相繼逃躱或直守無人或墻垣傾頹虛疎無形而刑曹堂上色郞廳不爲處置極爲不當刑曹堂上色郞廳推考獄官所當先罷後推今姑從重推考而不仕獄官竝遞推以勤幹人急速擇差○傳曰大司諫李昌後喝導昨夕始囚云國綱可知矣刑曹堂上色郞廳典獄署當該官竝推考十分堅囚內摘奸時現頉則刑曹堂上竝重究○兩司合啓曰司寇失刑大義不明以逆珒之罪惡終保首領以死凡有血氣孰不痛心況別遣禮官官設祭奠有駭瞻聆決不可行者也且令禮官議號銘旌而欲以王子例葬之生爲逆亂而自絶于天倫得罪于宗社則豈可以其身之已死而有一毫餞貸之理乎討亂誅逆古今常經以義掩恩聖人貽則此而可貸則王法不嚴義理斯晦亂臣賊子將接迹於後而無以懲惡也大義至嚴公議可畏請勿留難前後備忘竝勿擧行已遣禮官亦速追還答曰予意已諭不允○以郭天豪爲兼弼善鄭沁說書朴宗胤奉敎奇自獻德平府院君韓定國修撰吳煥檢詳鄭廣敬舍人○辛卯地震○傳曰欺罔人臣之大罪也大司諫李昌後身爲諫長初焉縱其下卒白晝拔劍刺人重傷作拏使氣無所不至被傷人赴訴則曳黜而不爲處置及其下敎多費辭說謀免己罪肆然欺罔極爲可駭如此之人布列臺閣國安得不危乎嗟嗟縱奴殺人董宣尙且云云渠雖忝諫長亦一人臣也何敢乃爾李昌後先罷後推以懲人臣縱恣罔上之習○傳曰去刑戮禁屠殺而各衙門罪人刑訊依前爲之何歟○藥房啓曰今日地震蓋坤道失寧則日氣之不和可知今日受鍼恐有所妨退行似當答曰地震之變雖曰警惕有何妨於受針乎然如是啓之後日擇吉以爲○領議政啓曰戊午年臣拜相之初地道失寧天災地變咸萃於臣之除職趨朝之際臣誠惶恐不知措躬聖上置臣於具瞻之地豈但苟榮其身而默然數日無所謀猷災異之作誠爲臣負國而致也當今人才壅滯庶績咸墜大臣之職當以人事君冡宰之闕將至二年名卿巨公豈無可合之人而政本缺欠群情失望伏乞從速聖斷以廣得人之路亟遞臣本職及兼帶都體察使改卜賢德以濟艱危答曰卿有何所失乎無非不穀忝位之致勿辭更加盡職匡救予違啓辭當體念焉○二品以上啓請上號答曰予意諭之已盡況今地震之變足見不寧之意顧予何心忍聞此言乎宜察予情毋庸更煩○壬辰政院啓曰大司諫李昌後不能檢束下人不無所失而至於嚴旨罷推則恐非國家待臺諫之道也臣等待罪近密不敢不達答曰李昌後之作拏自前非一而以其方爲臺官姑置之矣豈料今者又縱奴作拏至於此極乎然此則薄過細事也昔翟黑子不以直告其君魏太武誅之不如是則何以勵臣下之直節乎渠身爲諫長肆然欺罔此誠古人所謂甚者也烏得無言人君雖有所失臣子匡之李昌後何人未聞有矯其非者不亦異乎啓意厚則厚矣其如滄浪之自取何從當量處○三公啓曰百僚盈庭揄揚聖德人臣私故有不暇顧行護軍尹訒敢乞由出去請治之以警其餘○院啓昨日傳敎以下人作弊之故大司諫李昌後至於罷推此實前古所未有之事也下人雖汎濫作惡於外處豈李昌後之所能知乎以意外之事橫被重讉包荒之量不瑕有害請還收先罷後推之命答曰李昌後事不矯其非又從而爲之說予莫知其意也○司憲府啓曰逆珒之喪特遣禮官決非可行之事政院任惟允之責所當據義爭辨期於停止可也而矇然放過竟至於發送其昏謬不察之失大矣色承旨請亟命遞差答曰色承旨別無所失勿爲煩論○癸巳傳曰明日受鍼凡啓箚勿入○百官請上尊號答曰天災時變疊現層出顧予眇末慄慄然若莫保朝夕況又賊虜日驕國事日危此正君臣上下竭誠交修求生於憂患之日也豈可徒尙侈大强加虛號哉予言實非飾讓更察時事毋爲煩擾目前急先之務次第擧行以安國家克副予望○乙未刑曹啓請李昌後喝導刑推傳曰近日不可用刑姑爲堅囚李昌後奴子長賢隱匿不出云急急捉囚嚴鞫得情○丙申領議政朴承宗上箚辭免體察使答曰元老壯猷豈待知兵勿爲控辭殫心修攘以壯國勢少紓予憂○丁酉傳曰差官入京後都民似當變服令禮官速爲定奪○刑曹啓曰李昌後奴長賢與否自曹未能詳知請被敺別監招來面質處置答曰依允長賢眞假難知更爲詳察以啓○己亥政院啓曰昨見哀詔差官接見習儀用樂進花等事竊念宴禮雖在於除服之後而自上初見差官語及聖皇崩逝如喪考妣不勝痛哭云則此乃弔慰之日而用樂進花似爲未安請令禮官議處傳曰允○傳曰明日受針凡朝廷三司啓箚勿爲○以李挺元爲大司諫○庚子傳曰自前受鍼調攝時凡啓箚不爲入啓矣自明日至二十八日凡啓箚不急公事勿入○丁亥答領議政李元翼辭職疏曰省疏如見卿面慰喜良深卿勞憊積傷致有斯疾若非久調難望其收功願勿更辭安心善攝以期平復丕慰予心○平安監司狀啓卽聞天朝新皇帝又爲崩逝云○政院啓曰御前通事朴鼎吉重患濕證行步跛曳再昨習儀時亦不得進參差官入京已迫而御前傳語將不能堪請令該司預爲處置傳曰近日百隷怠慢大小之臣小有勞苦之事則便生厭避之計弊習之痼甚可惡也鼎吉年少雖有一時所傷豈至於不能察御前之任乎權縉在喪朴燁在外只有趙裕善一人幼少不經事其可升實乎鼎吉使之調理察任自上亦方氣不平鍼灸調攝而尙且力疾出冒風霜祗迎哀詔則鼎吉果可退處私室偃息自安乎殊無人臣之義事體極駭政院亦難免循私之迹勿爲更煩○傳曰先朝鍼灸非一二年而受鍼時前後入侍大臣只啓鍼灸調攝等事而已他事一切不啓其意有在今後依舊例察爲○傳曰前後被論守令下諭本道使之覈啓○壬寅傳曰予方在調攝之中明日都目政勢難爲之十月祿都目政兼爲○癸卯長興居前渡丞嚴大仁上疏略曰久在南中目擊時事人心日離衆怨雲興危亡之象有不可勝言請亟停宮役以紓民力斥去私獻以循公道更修山城以爲守禦時宮闕之役已十年矣入貨者除職出物者免罪大護軍一通纔直一醉金玉之飾遍於厮隷王貪財多寵賄賂山積闕門成市守令除拜百官陞遷皆有定價統制使兩界兵使價至數千兩小邑亦不下五六百兩臺諫劾守令答之以徐當發落者其價亦五十兩云內而群兇滿朝貪墨相尙室廬衣服僭于上無限度名分大壞廉恥都喪外而方伯閫帥大小守宰剝割侵漁以善事爲能輦貨公門私獻絡繹靈巖郡守李文賓孽産狡佞者以善私獻位至正二品御札嘉奬解衣以賜之每一獄起宮人相慶銀多者生銀少者死自古亡國之際昏亂之極未有甚於此時大小苟容無一人敢言時事直切之疏乃出於下賤雖欲不亡得乎光海君日記卷第一百五十六終○朔甲辰傳曰予方受針調攝凡朝廷三司啓箚限七日勿爲○領議政朴承宗左議政朴弘耉右議政趙挺啓曰臣等之廷請徽號只爲聖明昭明大義而已大賓將至而必大義昭明然後可以待之邊虞孔棘而必大義昭明然後可以定之國事之罔極臣等亦非不知而扶植大義之後更無可進之言臣等誠意淺薄久未回天伏承啓箚限七日勿爲之敎尤增惶悶此無非臣等之奉職無狀所致不勝惶恐待罪答曰安心勿待罪予證未歇宜勿煩擾以便靜攝○新闕營建都監啓曰慶德宮木役已爲垂畢仁慶宮則各樣材木未及收入匠多而功少日晷且短徒費料布以京匠猶足繼役外方木手請依上年例十月十六日一齊下送趁歲前知會各道明春始役臨時無遺聚會傳曰依啓自明年二月初一日爲始聚會事更詳知會而放○大司憲南瑾執義林健司諫崔濩掌令郭天豪蔡承先持平成夏衍鄭㓗獻納申恜正言金崙閔𦸂啓曰臣等將上號事一日三啓久未蒙允自上受針之故因上敎未得連啓今日又下限七日啓箚勿爲之命臣等徒知承順上意而不顧朝廷大論累日停止殊無臺諫直截之風請命遞斥○傳曰西路連年饑饉民困甚矣而又値兩起詔使之行加以春夏旱災之酷哀我赤子聊生無計言念及此寢食何安蠲除逋欠免租優恤之典各別商議着實擧行下書兩道慰諭撫摩之意言于戶曹○密諭于義州府尹鄭遵曰頃者朴燁爲府尹時通報連續覓送矣今則不爲覓送依前例多般周旋一一連續覓送且唐人歐繼功凡事密言云自上雖不可贈給而以卿意稱謝解事譯官入往時以土産可贈之物參酌授送傳與○乙巳新闕營建都監啓曰宮闕之役莫不緊重而燔瓦之事尤爲緊急明年仁慶宮將爲始役各所必一時督入而應入之數有倍於慶德宮不可不預爲料理優數燔造先備吐木然後燔造之事可無窘急而李璋次知斫伐之數及楊根等五官除宣惠廳明年春等所納米換作吐木之數勢難繼用極爲悶慮來十月望後停役後本所郞廳權澳發遣江原公洪兩道分定僧軍五十名原州橫城忠原堤川水邊便近處限一朔赴役斫伐曳出江邊解氷卽時作筏流下以用而僧軍准數抄發擇定勤幹差使員一一領付役所請下諭兩道監司傳曰允各都監材木吐木必須詳察區別斫伐事分付以送○丙午傳曰營建都監銀子二百餘兩今此進香之行給送彩色貿來所貿彩色數一一書啓○傳曰李時發二年勤勞於邊上加資且戍邊將士宣慰敎書速令製進遣玉堂犒軍○傳曰昨日公洪軍兵摘奸時形容憔瘁軍裝齟齬云此豈合緩急之用乎今後各別精擇盡心操鍊軍器等物另備給送○傳曰穆宗皇帝崩逝時宮中分明變服云宮中故事似非外廷所及知之依舊例各殿及上下內人竝爲變服○傳曰差官久留松京雜人女人譏察等事及差官所言之事一一馳啓○傳曰日候漸寒風勢甚高勑書十分謹護奉守夜間禁火等事日新盡心察爲○傳曰慶運宮撤毁各衙門材瓦速爲移給于內司○丁未傳曰風勢漸高而外方應納都監米太尙今未納更速催納且全羅道助工米三千石從速上送而一邊申飭差使員各別謹愼載運上納使無覆敗之患○傳曰不辟忝位天變疊臻今玆旱災切迫太甚民失其天大命近止予將何修以回天怒夙夜寅畏罔知攸措避殿貶損之擧今無可擧欲裁減常膳以恤民隱至如求言審理等事政院廣考舊例盡心擧行○備邊司啓曰目今西邊之事添兵實難繼糧尤難當此凶歉之餘又値詔使之行公私赤立事迫燃眉臣等與分戶曹參判尹守謙反覆詳議三南調度專爲軍需而漕輓之費不啻倍萬淸川以北內奴婢各司奴婢數不下千餘從自願除身貢作米以爲軍餉而其代則以三南調度米布一一充償則可除千里饋餉之勞而充貢之數小無欠缺尹守謙今當下去使之趁此收穫之節急急査捧計數馳啓以憑推移處置且念生穀之策不可不廣實職僉正以上至同知帖數三百張令該曹成給於尹守謙處散募於兩西之民則累千之穀不勞而得若失此時差過今冬則穀盡之後計無所恃尹守謙催促下送宜當傳曰依啓內奴婢不可作米各司奴婢今有天使支待事然問于該曹議處○備邊司啓曰頃因贊畫使李時發箚子兩西田結收米變通貢賦之策使之會同該道諸臣揣量上聞矣玆者分兵曹參判尹守謙與李時發朴燁奇協等前項貢賦變通之策相議磨鍊條列成冊親自持來大槪兩西田畓通共十五萬餘結每一結收一石米一疋木以爲方物進上貢物及監兵營各官公用百物之儥比諸今日元入之數少無欠缺而以其餘米七萬餘石留爲軍餉之用臣等詳査設施節目仍與尹守謙商確事勢難易人情便否其所欲爲變通之意實由於熟察民役之不均品官形勢之家田連阡陌而應役者絶少貧賤下戶無立錐之地而苦被侵責加之以守令之貪婪者取民無制西路生民日就殘滅故爲此均役之擧以解倒懸之急而稍存贏餘以補軍餉也其料理詳定之便公私俱益鑿鑿皆可施行旣無損於公家有益於民生而又得七萬餘石之米以爲戍卒之糧則設法之良者無過於此着令尹守謙及兩道觀察使自今年爲始依詳定成冊擧行宜當傳曰如此變通之事何可輕易爲之乎得穀雖好此七萬石之穀從何處出乎詳察以啓○兵曹啓曰貴希等呈狀于大將韓希吉希吉捉入狀首全貴希重杖九十棍越三日而死臣誠怪訝莫測其意自常情觀之則貴希等所訴可哀而不可怒也臣雖駑劣方忝軍色提調摽其狀辭依願題給慰送遠戍之軍何害於事理乎希吉若謂未妥則通議于臣可否停當亦或一道不恤事體遽發暴怒杖殺不辜略無顧忌此漸不可長也顧念都監三手係是輦下親兵自上亦常優恤臣尸居重任無告士卒枉斃於殘酷之手而不及救活請先治臣罪以謝一軍傳曰省啓極爲驚駭卿可安心勿待罪殞命哨官恤典各別着實擧行○承政院啓曰調攝間啓箚勿入事傳敎矣今者館學多士以請上尊號事詣闕拜疏不得已捧入傳曰知道予方在受針調攝之中雖王子大臣箚子姑留政院事下敎矣何如是捧入乎極爲不當此疏姑留政院限七日凡啓箚雜公事勿入事着實擧行○戊申傳曰各道定配罪人逃躱者甚多云各別申飭使勿逃躱十分堅囚且逆賊子女年未滿定配者令禁府勿委下吏十分密密詳細考啓一一圍籬安置○傳曰倭館潛商人各別更加嚴禁一一捉囚一邊啓聞今後着實檢飭○傳曰差官雖欲發行所當措辭善諭挽留一二日而乃敢輕易前進將留一日於坡州虛踈之地極爲不當今後勿爲如是凡譏察雜人等事各別察爲且迎詔日勿爲預先冒夜早發○太白經天○丁卯答百官啓曰不可從之事何用强煩乎變禽獸之域爲衣冠之邦雖云大慶此是職分內事而實出於聖天子罔極之鴻恩有何上號之事也切勿復言○傳曰爲天子擧哀成服何等大禮而講院官稱病不參者甚多竝推考○備邊司啓曰生民之困此時爲甚親民之官守令爲切而郡邑窠闕久未塡差臣等固知聖意出於難愼而當此邊虞孔棘詔使將臨守令不可一日曠官其中身死者遭喪者褒貶罷歸者曠官累朔方伯閫帥或辭遞或瓜滿坐待交待貽害多端至於耽羅一島自爲別域牧使賢否方伯難知而竝命査覈得實無期臣等待罪鼎軸不敢不啓傳曰知道當爲酌處○戊辰承政院啓曰雨勢如此似難擧動請使臣處下諭從之○禮曹啓曰諸處祈雨已行五次而昭應冥邈暵乾益甚雖得小雨未足一犂民事已決大命近止極爲悶迫閉南門開北門遷市之擧亦當磨鍊擧行而旣閉之後則必待立秋後還開乃是已行規例前頭詔使行期正値此時出入當由南門開閉節次委屬難便閉門遷市一節姑待後日楮子島龍山江朴淵爲先遣重臣別行祈雨社稷宗廟北郊別遣大臣虔誠致祭期於得雨何如依啓○傳曰萬曆皇帝已爲賓天則謝皇恩禮中舞蹈山呼之節仍行何如議大臣處置○備邊司因傳敎啓曰自上軫念防戍之苦特降宣諭之令投醪之惠足飽三軍若又有賞給之物則邊兵感德奚止挾纊聖敎及此實是喑聾跛躄聳躍赴敵之會也請將士以上則或以戰馬甲冑分等賜給軍人則除出欽賜銀萬餘兩計口俵給俾換禦冬之資傳曰四天使將爲出來用銀處極爲浩大欽賜銀兩不可輕用且此賞給限幾人分賜乎數至累萬則何物遍給乎更加詳議○傳曰銀子已爲奉出窖中積置房屋云夜間各別愼護俾無虛踈之患○答百官請上尊號啓曰凡人雖樂爲之事久則必生厭心況此虛號有何所益而忘羞忍恥每見逼於卿等勉受而不知止乎予猶知愧人謂斯何宜察予情毋庸强煩○己巳傳曰銀子奉出積置云不無虛踈之患還爲堅藏窖中待迎勑正日奉出而火禁巡邏警守譏察各別着實擧行○傳曰全羅兵使封進雨籠刀子江原監司封進各樣皮物有頉處甚多不可以此贈給天使身爲藩臣何敢不體君上敬待王人之義乎所見極爲寒心扇帽刀子及天使支待之物各別精造各樣皮物極擇封進○傳曰慶德宮親臨以來月初一日仁慶宮親臨以初三日兩詔郊迎以初七日李廷龜之行迎勑以十三日次次退行○庚午虜情告急事洪命元還自京師王出慕華舘迎詔○辛未唱榜于敦化門外時武科擧人數千闕庭不能容行于闕下大街給花之際互相爭奪披髮裂服不得紅牌者甚多云○禮曹啓曰近接義州府尹狀啓遼東衙門已用泰昌年號云今此進香陳慰文書當用泰昌年號而未見中朝的報另具一咨急急問於遼東都司後行用宜當傳曰我國惟待中朝命令而已未頒詔前決不可用泰昌年號勿爲移咨煩問○兩司合啓曰討逆之義身無存沒逆珒生爲不道屬籍已絶死爲逆鬼當請正刑豈可以其身之已死而有所饒貸官供祭祀有若尋常無罪展親者然乎謀逆之賊爲臣子者所當食肉寢皮此乃人心之至情古今之通誼也臣等待罪言地嘗議更擧請討而或以爲詔使壓境姑待回還遲延日字使大逆之罪得保首領以死其視古人討賊一日爲急之義得罪失刑亦已多矣況復苟承聖意泯默而退重貽譏於天下後世也哉公議至嚴衆怒益激設祭之命請亟還收答曰予意已諭勿爲更論○壬申司憲府啓曰全羅監司柳穡貪婪自恣多行無謂之事一道之人如在水火之中怨讟朋興將至生變請命罷職答曰徐當發落○太白又經天○癸酉傳曰嶺南大賊恣行蔓則難圖討捕使文武中極擇下送使之急急捕除○傳曰楊經略已正軍刑云極爲慘惻自我國別無致祭于生祠之事乎且熊經略亦已遞去云令此陳慰進香使赴京時禮物揭帖若已遠去則勿爲强傳還爲齎來○判府使沈喜壽上箚乞致仕答曰省箚具悉卿懇此時老成大臣何可退去乎宜安心調理以行○己亥去夜侍講院啓曰今日王世子聞蓬原夫人訃旨卽當擧哀而因禮曹啓辭批答未下趑趄答未行日暮後依文陽府院君喪禮擧行事傳敎矣莫重喪禮世子雖夜半當行於聞訃之日請令政院標信啓請留門行禮傳曰今日夜深明日爲之○禮曹啓曰伏聞蓬原夫人今日卒逝云制作本意其於節目次第極爲顚倒必是因其無成服一節故卽於擧哀之日竝進衰服也揆諸情禮殊甚未妥請急急議大臣定奪兼令儒臣博考典禮議于大臣則領議政以爲只是擧哀之節似非成服之禮想徑進麻布帶也大扺至尊哀軫無前代定制出一時之特恩唯在聖明酌而行之韓判府事左議政以爲擧哀而服衰固是應行之禮衰服之易以布帶亦出降殺之節而凡喪輕重之間節四日成服者上下通行之禮也聞訃卽日擧哀之時徑進其服未知何據右議政以爲五禮儀制作本意未知何據而旣曰擧哀服衰則似當有次第擧行之節唯在該曹參酌禮文稟處傳曰一依文陽府院君喪禮察行○庚子陳奏副使尹暉啓曰當初赴京時熊御史前禮單齎去御史不在京師其禮單令譯官還納該曹矣答曰卿等善爲敷奏快雪厚誣禽獸之域爲冠帶之邦卿等可謂使乎使乎者也深用嘉歎適値皇訃連聞久未迎受恩敕心常不寧從當面諭焉○禮曹今因泰昌年號行用事及天啓年號未頒詔前似難用之之意議大臣入啓矣泰昌年號京衙門則十一月二十八日爲始行用外方隨文書到日卽爲行用之意請各道觀察使處急急下諭○判府事沈喜壽又上箚乞致仕許退保全終始光海君日記卷第一百五十八終○朔甲辰傳曰上號大禮不可强行於喪中內殿尊號則待癸亥年免喪後卽上○義禁府啓曰前者愛生獄事因委官啓辭大臣收議入啓則傳曰待領相出仕領府事入京畢收議處之矣領中樞府事李德馨議臣於柳熙緖爲外從兄弟此事自有公論臣不敢議讞但以獄體言之則三省今無可爲之事以事狀言之則可疑之端不一而足當詳究斷獄付諸司寇處之恐出於不得已也領相李元翼則方在呈告中未得收議不得已先爲入啓之意敢啓傳曰依議○以李挺元爲大司成成晋善副提學韓纉男兼同知義禁金崙持平沈之淸正言吳益煥副修撰○丙午傳曰內殿方在哀疚之中此時不可賜宴於闕庭發引後爲之○左承旨李偉卿啓曰南兵使金遵階與元守身相鬨之辭事極無謂而備局以下諭切責爲請以上諭下其尊無對諭之節度使猶可也諭以守令其可俑乎遵階之斬一卒在軍法則可也在私鬪則殺人也如此酸妄之人委以重寄何以責成況守身方爲守土之官乃敢欲斬主幕之吏以洩憤恚安邊之卒旣死於不辜而節度之吏又斃於毒手則豈忍言哉請金遵階元守身等從重推治傳曰令備邊司察爲○司諫院啓曰玉果縣監柳艎不治虐民物議喧傳不可因方伯私譽而苟存請命不敘濟州境接島夷關防最緊若失撫禦之道赤子爲龍蛇梁護差送時多有物議及其赴任之後專事剝割民不能堪至於結項致死闔境嗷嗷怨聲徹天耽羅開府以後未有甚於梁護請命削去仕版以救海中人命○丁未領議政朴承宗啓曰前月卄九日臣與左議政朴弘耉同坐私室吏曹參判任就正自外而至袖出小紙是右議政趙挺所薦李光庭韓纉男等八人也臣答曰此皆可合此外何加弘耉曰俺欲薦從二品云臣答曰從二品何可擬於西銓之長遂以張晩加薦總九人也初一日左議政朴弘耉加薦閔馨男任就正等三人而臣子自興亦與其中臣實痛駭古者父爲執政則子不得爲臺諫況今吹覓之時父忝大臣之首子擬司馬之長災殃可懼公論可嚴臣憂惶悶切寢食俱廢不勝惶恐之至答曰於卿少無未安勿爲惶恐○戊申領相啓曰恥羅僻居海中自高麗末叛服不常在先王朝吉雲節誘脅將反往事可鑑也近緣邑宰非人嗷嗷如在水火之中幸賴聖明洞察其情眷顧金萬鎰待以分外之爵島中之人亦必聞風而感動矣適金萬鎰來辭臣等問其所欲願以其孫武兼宣傳官除授誇耀島中臣等卽書小紙通於兵曹今聞嘲笑不從設使臣等循私曲請猶當曲從況臣等所言本出於慰悅島人有何私意於其間哉兵曹正欲排遏私情而然可嘉而不足怒也但嘲笑爲資恐朝廷事體不當故敢啓答曰海外有勞人依願除授以慰其心可矣令該曹從速擧行○己酉傳曰自上眼疾方苦迎詔以初旬後改擇日○政院啓曰鄭之良柳景緝等做出無形之言必欲嫁禍於國家其心之兇慘極矣兩司請鞫實出於公議而睿斷久閟奸謀益滋跳梁白日陳疏自明請亟允合啓按法處置○司憲府啓曰不幸天朝兩喪繼出登極進賀使爲任極重故有特命原任大臣奇自獻差出矣但旣已差出之後泰昌崩逝則自獻卽是受任値變之人也雖曰乏人豈可仍送於新皇帝之大慶乎非但物議皆謂未妥自獻在廢錮中如此重任何必起廢差送乎請奇自獻改差价川郡守姜彦良海島中寺奴也其父兄弟方以假官屬使令於邑宰之前而彦良除拜郡守識其根本者莫不痛心請命削去仕版答曰徐當發落○以成夏衍爲獻納兪晋曾同副承旨○義禁府啓曰審理冤獄事有旨矣本府罪人方囚者三十人其中久繫者崔山海德福愼靖愛生等四人而崔山海德福罪犯偸盜係干上國難容擬議愼靖則事雖難明而現出於三省罪人之招愛生則雖無證據而係干綱常一罪之人俱不敢有所輕議至於兩湖守令邊將等俱是罪犯軍律而其中崔德麟則以萬頃留衛將爲金元祉所推調久被囚繫高光遠崔白高景鳳俱以宣德龍事干已爲受刑一向囚推不無冤悶此四人似當分揀傳曰分揀放送○辛亥水原居進士朴壽俊等上疏府使朴自興愛恤軍民瓜期將迫願留一年○癸丑傳曰近日日候沈陰不調城中癘氣大熾云令活人署各別救療癘祭更爲設行○傳曰李廷龜洪命元等一行有功勞人書啓○甲寅禮曹啓曰近因國家多事未遑科擧六七度別擧則自然推移擧行矣其中式年大比之擧旣有定限次第辛酉式年初試則前秋擇日而以明春退行事啓下今則新曆已頒所當先定戊午式年會試辛酉式年不得經先擇日入啓矣傳曰次次擇日以啓○乙卯右承旨李士慶啓曰諸邑官人十數成群擁馬頭號訴曰新官迎候人馬上來留京已過六七朔凍餓已極死亡將迫願速傳達處置言淚俱發慘不忍聞守令爲職不可一日曠闕空官累月奸吏生心盜賊恣行今歲已盡各穀還上之未及收捧已矣不可言前頭詔使之來營建之設調兵之擧俱是大段事而各邑守令或未差出而不得赴任或在査覈之中而久未處置請於今政特賜睿斷以便公私○以張自好爲承旨○丁巳傳曰瑞寧府院君鄭仁弘處歲時遣長吏存問優致食物此相年高久未上來深用缺然玆賜阿多介一坐諭書自本院措送○營建都監啓曰都廳南以雄自營建之初監董役事今已四年而昌慶宮營建時亦以郞廳董役通訃六年勤勞最著今則病勢深重似當遞差敢啓傳曰南以雄功勞最著爲先加資副提學差下調理察任○戊午錦山君誠胤卒于南海配所○庚午以朴光先爲正言尹暄江華府尹○領議政朴承宗啓曰瑣瑣姻婭才能淺薄平生始望止於餬口遭逢聖明致身台鼎中宵念及魂夢亦驚加以蒲柳早衰疾病纏身宿疾痰脹轉成消渴肌肉脫盡形容變常精神昏憒行步蹣跚至於心恙逐歲而加臣之穢陋之病非但國人所共明知伏想九重之內亦已洞燭而譬如鷄犬暫責鳴吠之助不忍遽遞恩旨繾綣臣雖木石寧不感動今年九月之望臣力疾强起者亦無他計欲爲聖明倡率百官揄揚聖德垂裕後世而幸得回天之力卽臣辭退之時不料吏曹以臣爲兩都監提調磨鍊設局之際忍痛隨參呻吟之狀同僚無不知之臣之所患非朝夕偶成積多傷敗咸發暮境直待身亡病亦亡雖得良醫良劑都沒奈何政府非養病之地一朔六告公議可畏嚴譴不降溫綸再至臣請盡言而極陳夫大臣之職百責所萃古人有言曰弩弱而矢高者激於風也身不肖而令行者得助於衆也今臣駑駘之質憑託日月位極人臣何以異於弱弩之激風然不得助於衆其不能當官而行令明矣臣欲爲京外生民蠲除擾害則或者以臣要譽疑之欲爲輦下親兵犒慰勞苦則或者以臣要譽疑之六七年時政記多闕臣啓辭督修人以臣借此攻擊爲謗文官之漢學肄習全廢臣啓辭勸課人以臣借此侵困爲謗欲爲濟州人依祖宗舊例而除職慰送以勸將來則傍人嘲誚欲分遣從事閱視兩湖兵備而請授以職使之取重則至發完席親臨擧動排班紊亂請推監察以整之則譏侮四集西北邊務日就解弛號令無掛搭處請罷監司以董之視同嫌怨此皆表表在人耳目聖明所已知也如屋底說話何所不至雖謂之失助於衆可也失助於衆而能爲國事者未之有也昔唐之馬周直臣也病渴連年帝遣醫護視終不免於死蕭嵩唐室之姻婭也帝曰朕不厭卿嵩猶乞身不已繼以流涕今臣病甚於馬周情切於蕭嵩一味辭謝出於肝隔唯幸聖明終始保全聖批責臣以追崇議號臣子職分敢不扶曳以出盡心督役至於議政職當統率百僚而臣不能統率體察亦當料理二邊而臣不能料理虛帶職名悠泛度日非但淸朝之所深惡抑亦微臣之所深恥而人才臣不能一擧時事臣不得一言蒼芒歲暯杜門愁病伏乞聖慈特諒危懇亟命先遞體察使公私幸甚答曰省箚深用瞿然卿以喬木世臣又有同休戚之義任怨循國修擧廢墜振肅朝綱料理邊務予嘗喜悅而第慮多口或不無嘵嘵今果然矣大臣何可拘於人言而不盡其職乎勿爲介懷正色立朝更加盡職追崇議號等事急急擧行自餘他事予當與卿從容商議善處焉嗟嗟近來乾象人心國事邊備可憂非一常用憂悶夜不安寢卿宜體予憂國之意毋庸苦辭速爲出仕體察重任何可輕讓勿爲待罪○傳曰昨見義州府尹狀啓冬至進香使先來譯官齎來書狀被奪於鎭江委官云極爲驚駭近日以迷劣年少譯官先來苟充定送事事如此各別多般周旋或優給人情急急推尋上送○辛未左議政朴弘耉啓曰廷鞫命下卽趨詣闕下而他大臣皆不來庭鞫莫重之擧也使臣獨參事體未安領右相雖有疾調理日久想已差復他原任大臣亦皆無故請命招同參或待他大臣出仕使之齊會參鞫答曰急速推鞫他大臣竝命招參鞫○都承旨柳慶宗啓曰推鞫卽當爲之而大臣命招之後判府事沈喜壽時未來詣待其來而爲之故日已向暮趁未推鞫矣答曰急急捧招○領議政朴承宗啓曰臣出仕早詣關下大司憲南瑾使所由奉春稱名人捉議政府首奴於臣所見處政府首奴如有罪惡則移文舍人司依法捉去例也今乃不爲移文敢捉於臣傍極爲駭愕南瑾臣之婚家私情切矣公議所關敢啓傳曰朝廷體面等級衙門相敬式例皆出於政府自本府申明詳察處置○弘文館副提學成晋善等啓曰本館掄選事體極嚴列書堂下文官姓名作爲一冊完議之後置於房內館中之員次第入去圈之而出圈畢取冊考之計點多少而錄之自前格例也今者典籍韓暉與典翰韓暿副修撰韓昅同姓四寸暿昅於暉不可圈點除暿昅兩人則暉之點應爲五點而取考點數則至加六點臣等竊怪之未解其由卽欲削去而旣圈之人削去亦爲未安故減其剩點而錄之矣今聞物議譁然臣等不可仍冒公論之地請鐫削臣等之職答曰勿辭光海君日記卷第一百五十九○癸巳太白晝見○朔癸酉秘密傳曰正朝望闕禮本朝陳賀竝姑停○典翰韓暿副修撰韓昅啓曰玉堂圈點時臣兄弟雖依例隨參然典籍韓暉卽臣同姓四寸不可下手圈點明矣館員七人內除臣兄弟則五人而暉得五點則是於暉準點也以四點爲限而至於五點則可以高參而又加一點何也爲相避者若不至不辨菽麥則豈不知加一點爲無益也反覆思惟竊怪竊痛僚員皆以此待罪爲相避者其獨晏然於心乎請亟削臣等之職答曰勿辭○甲戌都承旨柳慶宗啓曰臣於前月卄八日在鞫廳家奴疾走告急曰左承旨李偉卿家奴婢無慮數十名不意成群突入作亂數口殘婢旣被蹴踏十歲兒孫亦逢歐傷至於擧臣姓名竝與妻婦萬端詬辱臣推鞫罷還詳問曲折則大槪臣之對門家有副率黃吉男吉男家奴以刈薪事出往于偉卿家近處偉卿奴執捉伊奴諉以盜竊其牛仍爲亂杖使捕盜軍官縛送于吉男處搶去其家所繫之牛其現贓與否臣未能詳知而偉卿之奴輩憑此作挐攔入吉男寢房猝出其妻無數凌辱至脫裙襪而去此則鄰里衆目昭不可掩也吉男之家有言可執未知臣有何得罪於偉卿而同僚之間縱奴作惡此前古所未有之變也八袠垂死之父二年臥病之子自遭此變之後憂悸添傷殆不能救臣之情事尤用罔極偉卿如或預知此間事則一院同席不幸莫甚此由臣久據首坐不卽自處之致伏乞聖明亟賜罷斥答曰勿辭○乙亥傳曰黃吉男職秩雖卑亦是朝官固不可縱奴婢致辱於其妻況偉卿家奴俾何敢作挐於長官家至於此極乎士大夫家相敬之道果如是乎偉卿以家長豈曰不知李偉卿推考其作挐奴婢竝下刑曹囚禁重究○左承旨李偉卿上疏曰名輕迹孤見斥同僚不可自謂無失請鐫改臣職退歸田里答曰縱奴婢作挐於宰相朝官之家則爲家長者惡得無罪勿辭反求懲戢○傳曰營建都監提調多闕尹暉啓下使之察任○丁丑傳曰玉堂所藏書冊官員等私相持去不爲還納者甚多云令本館一一推尋還納堅藏○戊寅左承旨李偉卿再疏曰掀忤同僚嗾疏繼起不可强顔趨朝請命鐫改臣職以快長官鬱怒之心答曰自有曲直公議勿辭勿煩○柳慶宗以此辭職答曰省箚具悉非但推鞫多事差官相繼出來此誠何時勿與相較速爲出仕盡心察職○副率黃吉男上疏李偉卿執捉樵奴刦奪有主之牛縱奴作挐歐打士夫之妻○王御視事廳引見左相李恒福右相沈喜壽戶曹判書金晬兵曹判書李廷龜右承旨柳公亮等入侍李恒福沈喜壽請爲故世子暊置後立廟命該曹議處○己卯傳曰蓬原府夫人發引臨時遣中使別致祭○庚辰傳曰各道佐幕之官爲任非輕而近來全不擇差今後各別擇差○政院啓曰近日左承旨李偉卿不仕廳中位不齊請有闕承旨當日爲政差出傳曰自上氣不平政事徐爲之○傳曰葉差官接伴官申恜不待朝廷命令不待差官還越江經先上來顚倒甚矣申恜推考姑勿上來仍爲馳往○辛巳政院啓曰常時祿都目政例於初五六日爲之而近緣多故不及於科內貧寒衛士飢困之狀有難形言請速爲祿政俾及科內傳曰予近日氣不平待下敎後爲之○傳曰近日自上氣頗不平此時闕庭進箋似爲不妥以望後改擇日行之○壬午傳曰追崇告廟祭以二十日間退行○司諫院啓曰都承旨柳慶宗身爲代言之長敢以奴僕私鬪之事張皇辭說至瀆天聽左承旨李偉卿旣見其非又從而效之互相疏箚紛紜不已有同常漢被髮之鬪請竝命罷職副率黃吉男幺麽一蔭官也敢將渠奴盜牛之事投疏訟辨至溷天聽請命削去仕版答曰徐當發落○司憲府啓曰玉堂極選淸切之職頃日本館圈點之後致有物議仍存此錄事甚苟且請圈點時同參官員竝命推考速令本館更爲圈點公洪兵使玄楫侵漁軍卒罔有紀極頃以李恒福祠宇之事重被彈駁方在徐當發落之中則渠當畏懼懲戢而少無忌憚巧作名目益肆剝割請命削去仕版答曰依啓玄楫事徐當發落○傳曰昨日仁慶宮提調不進都廳以下監役官稱病不進甚多所當推治今姑置之始役已迫提調以下各別勤仕盡心監董○弘文館上箚請收逆珒襄葬之命請御仁政殿親受賀禮答曰見箚惻然不知所答此事予豈得已哉私無可葬之勢不得不暫借官力非敢一毫輕公論而然且受賀事否德忝位已有淵谷之懼況値近日天譴日甚何心親受縟禮玆未從之○癸未左副承旨金質幹啓曰戶房遞差今已四日兵房刑房皆在徐當發落之中右副承旨李士慶自昨日重感風寒方臥直房廳中只有臣一人各房文書察任之事極爲可慮前日政事取稟時自上有氣不平徐爲之敎而廳中位不齊惶悚敢啓傳曰當日爲政只出承旨○傳曰偉卿縱其奴婢作挐於朝官宰相之家或曳出士夫室家脫裙襪而歐辱之或驅迫宰臣兒孫撲打而無忌焉則慶宗之啓吉男之疏實出於洩憤無地其情戚矣吉男雖曰小臣一番陳疏有何無君父蔑朝廷之罪乎嗟嗟今日朝廷亂矣紀綱解矣至於宰臣中亦有視君父如嬰兒縱恣不憚者則吉男假曰有失何足責乎況其疏命入則尤非吉男之罪也若此不已魏家張彛之變不久而作矣予竊痛心孰主張是亟停勿煩竝與偉卿而置之事言于諫院○傳曰朴弘道兇疏旣非其所爲而累經大赦今可勿論事言于當初所論臺諫○以兪大建爲大司憲尹訒大司諫金質幹左承旨李士慶右承旨兪晋曾左副承旨李挺元右副承旨張自好同副承旨○甲申傳曰城中癘𤶣尙熾云更遣重臣虔誠祈禱于宗廟社稷名山大川○乙酉傳曰近日下敎之事全不用意擧行已極寒心永弼等移囚禁府後罪人着實救療事下敎凡幾度乎見此擲奸單子則藥物陳腐丸藥無一丸儲備前後傳敎歸於何地其廢閣君命之狀著矣非但此也永弼及援引人等連四五間混囚必有雜人攔入之弊殊無各別下敎之意極爲痛心禁府堂上竝遞差當該都事罷職遂遞堂上李爾瞻韓纉男朴鼎吉罷都事李惟馨○丙戌傳曰蓬原府夫人祿俸限三年題給○備邊司因奇協事令備邊司議處之敎啓曰奇協出於臺論臣等安敢輕議其前守江華時罪目旣經親鞫又蒙恩宥矣至於徵斂一款臺論豈無所以但近年監司所任有異於前軍興以後糧餉措備營建都監助工貿販不得不責出於民間雖有工拙之不同八道監司同然而監司與守令之親民有異雖使奇協侵虐如得守令慈祥則六邑豈至於一時逃散乎差官闕供之官誠如所論未及守令時未論罪監司先被拿鞫恐非遞減之意大抵被論監司勢難按道請速遞差傳曰允其代可合人擇送○傳曰禁府堂上遞差承傳當以下敎之辭一一該備捧承傳而只以遞差泛然捧之其無君蔑上極矣色承旨各別推考以下敎之意詳細更捧承傳且禁府都事本府直宿二人則今何只以一人捧承傳乎詳察以捧於是罷禁府都事韓會○傳曰只出禁府堂上都事時任蔭官中擇差○兩司合啓請收逆珒官供朝夕祭之命答曰已諭休煩○以李尙毅爲判義禁柳汝恪獻納李慶涵李弘冑知義禁○己丑答都承旨柳慶宗辭職疏曰自前天使出來則大小臣工不得呈辭例也近來疏箚呈辭逐日紛沓如予素患火病人實難酬應至於近臣與他廷臣職位尤異而自去冬相繼呈告猶恐或後以新易舊非一非二一員有闕則不計冒夜卽請差出而闕員纔塡他員卽入更出迭入略不憚煩是何事體況一院之長非如他承旨詔使將來推鞫多事自上亦有患病尙且强起調理速出勿爲固辭○傳曰凡呈辭一司不得兩呈例也近日兩呈非一承旨尤甚未知有何汲汲遑遑之事而金質幹李挺元一時竝呈政院亦何不依舊例察處乎極爲不當今後凡事一依法典察爲○傳曰都監郞廳崔應斗已爲免喪云還差郞廳慶德宮監役官尹協李正陽仍差本處監役官斯速察任尹協等實職除授○冊封天使太監劉用將爲出來舊例太監天使則戶曹判書爲館伴時戶判金晬精神耗昏廟堂恐不堪接待之任啓請以熊天使時館伴兵曹判書李廷龜仍共察任廷龜啓辭又上箚苦辭不允遂令李廷龜專察都監事務金晬則只行儐接問安等事○己酉傳曰天使時樂工舞童所着冠服已爲改造乎天使起身之報已到今月內急急改造○傳曰令謝恩赴京使加貿慶德宮修理所用紅氈三十部○庚戌以權縉爲上洛君黃敬中檜昌君尹訒大司諫金質幹左承旨洪慶臣右承旨鄭逵左副承旨兪晋曾右副承旨鄭廣成兵曹參知鄭岦黃延監司睦長欽禮曹參議李涏掌令李益燁大司成許稷全州府尹崔應虗判決事金崙弼善成夏衍持平蔡承先司諫閔𦸂正言奇秀發禮曹佐郞李時煥注書尹聖任副修撰○辛亥傳曰限天使回還間宣傳官十二員入直○傳曰予證候非輕而詔使先聲已到故昨日力疾爲政不急雜公事紛沓入啓極爲非矣今後凡不急事姑留政院只係干中朝事天使事及邊報營建延接兩都監軍國等事爲先察入○壬子營建都監啓曰都廳沈諿非但身有疾病加以殿最居中請改差答曰都廳非如三司也居中何關詳知首末諳練人足矣不可代以生疎人沈諿使之仍爲察任○癸丑備邊司因傳敎回啓曰不幸我國與此賊疆域相連虜騎飈忽數日可至臣等日夜焦憂未得長算遼瀋之間主客兵多至二十八萬猶惴惴焉以不能抵敵爲憂況我國之兵力乎不待智者已知其難禦矣然而天下事有大義焉有大勢焉所謂大義綱常所係所謂大勢强弱之形我國之於此賊以義則父母之讐也以勢則豺虎之暴也豺虎雖暴人子豈忍棄父母乎此所以滿庭群議寧以國斃不忍負大義故頃日獻議不謀而同辭者也況今胡監軍駐箚寬鎭之間詔使將臨耳目甚煩與向年國兵新破事出急遽之時不啻相懸矣小弄耳往來我國亦已慣矣直據事勢反覆開諭且令邊臣待之加厚則豈至於必捧國書必求差官乎答曰予非以送國書差官爲意也只諭以予見使之相議善處也但今日事機與前似異詔使將臨彦春等隨後入送各守封疆有何可疑之事乎爾等勿疑云云好矣但詔使等語開說未妥善諭入送事更相議處○甲寅傳曰天使所館處嚴密譏察事更飭爲之○乙卯兵曹請通符馬牌自今年以天啓年號改造○營建都監以工匠不來請推各道監司及差使員傳曰徒爲推捉外方匠人而京匠人則盡入于勢家名官家都監不得下手云中使眼同京匠人爲先急急推捉使喚差使員只姑推考○弘文館大提學啓曰因前日傳敎本館月課居首論賞事旣無可據文籍又無舊事參証之人似難容易定奪大槪經變之後詞翰一事幾乎廢矣奬掖之規似不可無而係是恩典自下未敢擅議上裁施行傳曰加資○傳曰申飭政官趁早來詣勿致夜深○癸亥傳曰精改闕牌金彩○傳曰督徵三道戲子○兩司合啓請還收逆珒官供朝夕祭之命答曰雖曰謀逆古之帝王豈無掩義埋葬之例而今者必爭之使予不得展情未得其由然公議至此不敢終咈屈意勉從至於朝夕奠限出葬令本官設行使之免餒可矣勿爲更煩○遠接使李爾瞻再箚曰妄陳所懷冒觸天威嚴譴至此兢惶罔措第念臣之於君猶子之於父若有家變則爲子者豈可諉諸其父不肯知而不憂之乎此臣固知聖明十分善處而不敢不知不憂者也效直盡言反歸沽直愛君竭忠未免欺君臣誠死罪不能自訟所謂讒賊國人皆曰失志奸人仍此獄事搆臣罔極云故泛以讒賊及於箚中矣詩曰我聞其聲不見其身此之謂也臣力微格天智乏謀身徒知積戾而速禍莫效竊榮而固寵旣自厄之又誰尤乎儐接之任牢辭未遞發行甚急敢此申稟從事官李植之代尙未差出柳汝恪隨其父行今在關西仍爲帶去製述官二員則已爲啓下而沈之溟加差帶行前日啓下能書官柳𢡮亦有詩才兼稱製述官似當都司迎慰使政院以臣子大燁曾已差下大燁非但方有身病如此極選豈可承當父子同作此行尤爲未安決難仍往其代請令政院各別擇人改付標詔使的報日昨又到本月二十五日定爲登道矣答曰啓辭具悉讒賊云云之說何人如是言之乎告君之辭不可不以實大槪卿旣受儐价之命則但當恪察所受之任而已何必支煩至此乎迎慰使政院擇差必非偶然況啓下已久別無相避今不可改易調理下往從事官製述官等事依啓李植以製述官帶去○辛巳持平閔藻啓曰近來爻象日益不靖寧盡言而受禍不忍不言而負殿下也奇秀發成夏衍以浮薄喜事之輩纔通顯路便生欲做銓官之計銓官之稍不相切者必欲除去李挺元自戊申以來惟以討逆爲己任頃日吏議之將出物議皆以挺元爲可故奇獨與成潛爲同謀猝然攻擊同在一院掩襲長官其爲手段可謂甚矣洪堯儉以方在銓郞之故重發攻擊之論陞遷應敎僅以得免任器之則奇自搆論啓之草先示成姑爲中止使不得行公方在呈旬之中今又駁擊申恜至以未結末鄭潔擬望爲之辭而兩司無一言禁抑一任其所爲俱墜於奇成之術中臣何敢冒居言地雷同噤默請命遞斥答曰勿辭退待○兩司合啓請收珒祭奠之命答曰難從之意已諭休煩可矣○傳曰近日諸宮作弊日甚民不能支活人署別提李濟仁乃是實職衣冠人也雖王子何敢輕易下手乎況差備內待候則尤不可如是而縱奴蹴踏亂打殘傷所見極駭禁濫僞伸冤枉乃憲府之職也何不紏正任其作拏至此乎慶平君推考掌務稤奴竝下刑曹囚禁重治懲一厲百○秘密傳敎放送南以恭李貴○戊子司諫黃益中獻納成夏衍正言奇秀發李之華啓曰伏見朴重振上疏專攻柳潚柳活至以若干兇徒猝擊之語顯詆一時共論之人臣等不勝痛心且當初發論時潚活公然倡說云云之言尤極兇慘心骨俱寒臣等若聞兇逆之說則豈敢緩沐浴之討以速縱賊之罪哉此不過構陷罔極使論事之人狠顧脅息滅口結舌莫之敢言其爲設心兇且慘矣不可仍冒請遞臣等之職答曰勿辭退待物論○己酉司諫院啓曰今年亢旱前古所無之災頃者累行祈雨祭雖得小雨旋卽開霽田家望雨到今愈苦而祭官已霑恩賞請祭官論賞勿爲擧行詔使接待之禮至嚴且重爲政院者所當預飭該司看品禮物整齊以待而至大臣坐賓廳催促之後緩緩結裹而雜以鼠嚙破色之物諉以該官之不謹汎然請推政院豈專無所失請色承旨罷職當該官拿鞫臣等伏聞三年耕無一年之蓄則國非其國矣今者國家經費七萬餘石而稅入則不過四萬餘石以此該曹拮据湊合猶不補所缺之數日用雜上下若待漕船之來隨捧隨給其爲艱窘之狀有難形言必須十分裁省庶有可繼之望矣內人受內外倉料雖曰昇平舊規而亂後因經費不足只受一倉之料多至五十七石通計一年則幾至七百石如欲裁減冗費則無過於此請內人只給一倉之料以除煩費答曰依啓內人倉料非但先朝已定之事闕內下人所仰賴者只此而已今難減削祭官旣已得雨則論賞何妨色承旨已爲推考此時不可罷職此後連啓不允光海君日記卷第十六○司諫院啓曰大司諫柳潚等六年親喪盡禮居憂一鄕有譽擧國皆知則兄弟三人人無間言構捏醜詆實是無據嫁禍宮闈之說朝李暮朴之言旣不出口人豈得聞大槪重振先起構陷言事之臣許㬇繼發傾軋執政之官變幻奸謀極巧且慘朝著之寧靖無日怪鬼一言臺閣將空豈宜引嫌以中其計請大司諫柳潚持平柳活掌令朴有章持平尹根竝命出仕答曰依啓○司諫院啓曰伏見朴重振再疏國家雖無紀綱臺諫雖無體面渠之爭辨何敢乃爾渠以幺魔一蔭官挺身獨疏攻擊兩司之擧前古未有一疏猶且濫矣況再上兇章與合司臺官之論爾瞻者相爲詰抗嫁禍宮闈之說旣以合司時公然倡說爲言而今則又以倡說於諸處敢爲變換兇謀破露自非受嗾於人謬兇愚惑何至於此重振於乙未年間至被殿庭訊鞫受刑餘骨猶未懲艾變辭構捏陷人至此此而不治則臺閣無人國非其國請命竄黜遐裔以正欺君罔上之罪答曰予氣不平重振之疏時未省覽徐當察處勿爲煩啓○傳曰目今暑熱方酷罪人多入今日明日停鞫非一有罪無罪將盡徑斃禁府堂上不來則或命招或推考事一依前例察處至於邊事一刻急於一刻而一日二日回啓無期未知何故若此則設置備局之意安在雖夙宵盡瘁竭誠規畫猶且禦敵之無策況如是恬憘玩愒可乎嗟嗟三公會坐本司堂上十餘人盡爲稱病不來無非不辟忝位所致極爲痛心今後令大臣各別振肅○傳曰近日兩司啓辭日暮入啓以致予火病尤劇有不能堪今後早爲入啓○追崇尊崇都監啓曰儀物前日奉審時雖或有一二不至破陋而厥後累經擧動迎詔之日大雨沾濕不可不一新請新造輿輦一時始役傳曰依啓旗幟鳳雀扇彩色麤劣精畫以造○營建都監啓曰今年則私材木絶無流下之故自水漲以後郞廳監役官等搜檢江邊所得之數如是零星臣等亦甚悶慮李松福稱名人材木八十條李極立椽木二百七十四介依例給價輸入用之今後亦當連續執捉矣上年七月定椽木七千五百介於黃延道而厥後金純以事上來令渠親往監斫不許他人擅伐事丁寧分付今過周歲尙無一條來納今見宣傳官狀啓則椽木五千介已爲曳下江邊而無船不得載送云想本道困於詔使支待力不暇及耳目今椽木最爲切急請曳下江邊者使之急急載送傳曰允雖椽木豈可使金純擅伐以送乎定某人監伐○以營建軍興國儲罄乏備邊司請流竄之人定數收銀放釋閑住王從之○壬辰同副承旨柳㴒啓曰今被朴嶙投疏踵武重振專攻臣兄弟次及臣身合司擧國之公議非臣兄弟所獨論也至於重振再疏所謂大禎及㬇承嗾臣等未知厥疏何意禎㬇何人昨見李挺元上疏許㬇乃沔川皂隷果如其人則臣曾以兵曹參議入直以皂隷干番捉致決杖而囚之㬇之受杖於臣若是其重則其初之不相知可想重振旣謂其私嗾後聞其受杖求其說而不得反謂之奴婢相訟納奴聽嗾所謂訟者非私處也必於公也相訟無其處受杖有其證則指嗾之說不亦虛乎臣不敢擅離直所惶恐待罪傳曰勿待罪○傳曰差胡出來今幾日乎胡書受不受間所當善答以送弘立狀啓非如胡書受見何妨黃廷彧等陷賊中有不忍見之狀啓而先朝亦已御覽則今者弘立等書狀見之有何不可乎斥絶生釁甚於前日前頭大禍不遠矣古者兵交使在其間豈有無謀如我國者乎古人善探賊情以爲應變之地矣弘立書狀亦爲不見將來賊情何以知之雖曰有司堂上以白面書生安能知軍機兵務乎係國家安危則大臣擔當決策善爲彌縫可矣差胡入往無疑勢甚危急善處之策速爲議啓○傳曰故全羅監司柳穡營建助工米布優備上納超資準品正卿追贈○癸巳大司諫柳潚啓曰臣旣被重振前後構捏又被朴嶙等踵而投疏尤極狼藉臣日日引避上瀆天聽怪鬼輩必跳踉自恣抵掌相喜臣伏見重振後疏以臣索煎藥於爾瞻爾瞻投簡而叱云疑是前喪時事也雖不能記憶必是爲老母求藥之說七十之親非藥不能自資則求之者薄乎叱之者薄乎又以元燁之一山尺繼用猪肉云臣春川先墓下有一人不能獵一猪而官家勒以爲山尺元燁嚴囚次知刻納布物擧家逃走緣及族鄰臣以爲孤村一戶有關於直墓通言元燁果減月納之役則是豈借肉之事哉臣於後喪適値荒歲與弟㴒入春川府乞得還上三十石輸運之間仍寓於永給婢子家以上典寓於婢家有何不可而以留宿二字音似臣姓名自作巧言有若傳播者然其肺肝之邪曲從可見矣留宿二字旣已極巧而又以凌遲爲山名春川深山也近處洞名未知其幾而未聞有凌遲之名也嗾嶙之人必以語及西宮則易爲構捏乃敢以詛呪之字巧爲提擧臣於西宮詛呪治逆日以諫官參鞫臣弟活亦以爲臺諫發各處西宮之論臣則竟以此特荷加資之恩命㬇之受杖作仇不爲受嗾㴒之待罪中詳之臣不必覶縷但臣觀渠疏意不過爲重振繼發掇拾芻狗而大意則蓋欲爲大燁元燁等發明仇賊之獄事也蓋臣以終始參鞫又有仇賊之啓甚緊觸怒於元燁等家不過如斯而已仇賊等若無一毫干預於其家則爲元燁之計者當平心看過捉給橫奴可也而反欲掩其過失構捏臺臣鉗制人口必欲置死地而後已臣實未曉其意也噫爾瞻專權植黨忘君誤國之罪衆怒齊發合司旣論其梗槪殿下已燭其奸狀臣不敢多費辭說至於其所謂受人指嗾又曰承嗾倒戈又曰爲此論者孰主張是云此言似有指斥而不欲明言者也臣未知嗾之者何人也狐假之說亦何所指也自臣兄弟被誣之後兩司之官前後呈告以致合司一空氣像之慘可知也臣被人醜詆終至於三不可仍冒請命罷斥答曰勿辭○弘文館進箚其略曰殿下舒肆日熟念慮未純淸明應物之志或爲査滓所汨鑑空衡平之體未免偏私爲害禁防不嚴而外人有妄議宮闈之事者矣成憲寢紊而內旨有或煩除拜之命者矣厚賞而甄敘之者未必皆賢勞也薄罰而原免之者未必皆冤枉也祈天永命本在修德而有淫祀禬禳以啓神姦者矣用人立政本欲擇賢而有餽遺權貴以圖爵祿者矣近幸雖抑而未免有窺嚬笑之漸賢士雖用而未見有披腹心之寄殿下之心有未能循天理之公以正朝廷之大體以立國家之大本以致朝綱日紊士習日壞是非顚倒取舍雜糅病在心腹痛延支體天有譴怒而未解民有愁怨而未紓陰陽隔幷象緯愆度亢陽爲災太白恒見今者欲求其消災之術莫如先正其致災之本不然則播告雖修而人以虛文視之祈禱雖勤而天之譴告不止雖憂悶之念常切于心惻怛之言不絶于口亦何益於消壓之道乎答曰省箚具見忠告深用嘉焉予當體念○持平柳活啓曰嶙之疏以數三兇徒受人指嗾爲頭辭又以潚活等受嗾倒戈狐威是假摠結之其心所在慘不忍言自臣兄弟受此誣陷之後臺閣諸臣怯於餘威視合司廳如坑井呈告相繼氣像愁慘自古權奸之秉國者雖極勢焰之薰灼一朝被劾更不敢爭鬪者只爲王法不可犯國綱亦可畏安有偃坐都下自作嗾疏反掣論己之臺官若此之無忌者乎其心之無忌則不自顧而詆合司則曰潚活被人極惡之名雖在閑職退縮不暇況爲臺諫呼唱道路乎云臣之所帶者臺官也所持者公論也所擊者權奸也自反而縮豈撓嗾言聖明在上不必强辨而屢被醜詆勢難行公請命遞斥答曰勿辭○獻納成夏衍啓曰伏見朴嶙上疏大槪以臣等處置潚活至加黨惡之詆臣不勝痛心今日三司之論實因擧國之公共而怪鬼之妖疏沓至必欲先除潚活而後已此不過構陷虛無以爲次第鋤削之計臣職是言責尙且靦然豈可一刻仍冒請命遞斥答曰勿辭○正言李之華啓曰臣伏見朴嶙等上疏目臣以黨惡欺君潚活果有此等罪惡則臣豈敢一毫容護乎潚活攻爾瞻者也重振黨爾瞻者也惡欲其死何患無辭構捏不近之說陰售陷人之計凡有血氣莫不駭痛臣等請出者實因一時公論而嶙也敢拾重振之悖論必欲逞兇而後已長此手段何所不至請命遞斥臣職答曰勿辭○傳曰上天使及使臣所乘船到旅順口致敗而兩天使及使臣拜帖置處不爲明白馳啓且表箋方物實漂失海中乎無乃被奪乎被掠砲射手等何處人幾名乎詳問于金友聖○姜弘立弟弘勣私書入啓傳曰諺札胡人頗疑之云以眞書書送使之臨時詳察善處而蹂躙玉水兩鎭事及依前由滿浦出來詔字以死力改之事竝明白書送可矣○訓鍊都監啓曰親臨水操處以露梁白沙場爲之事上年春已爲定奪殿坐處必須預爲築臺後可無臨時窘迫之患請令兵工曹堂上會同都監提調更爲看審傳曰依啓如此事急急看審議處○甲午司諫院啓曰鞫廳至嚴之地天威咫尺大臣列坐禁府存焉兩司參焉罪人按問之際一語之輕重一字之書否獄情分焉頃者仇賊捧招之日問事郞廳徐國楨故落緊語顯有營護之迹洪堯儉昏不致察請徐國楨罷職洪堯儉推考答曰令鞫廳議處○傳曰此賊來月將進搶廣寧云雖非來月有何呵禁者乎此賊誠可以祖宗朝賊胡滿住等視之乎況又天使及使臣所乘船致敗表箋方物幾盡漂失於海中極爲痛心秋高馬肥賊勢必又熾張亟發諸道兵分守昌義兩鎭及要言處一刻爲急更速議處且卿等早會暮罷使時急籌邊毋失事機○傳曰差胡由滿浦出來則十分善待急急馳啓勿如義州徑先入送○傳曰道內逆變累出人心不測在逃賊設計跟捕係干營建抄兵等事竝盡心擧行本道有材木禁山多定山直十分堅守嚴禁別將宋敬臣措備米布多定軍人令敬臣領來而已收捧米布勿令花消事全羅監司處言送○以李焞爲持平○傳曰椽木無一條已造殿堂至今不得蓋瓦何如是不爲預備乎至於軍匠所給價布以不用麤木換給怨苦頗多云今後各別察處大槪仁慶宮大內殿堂幾盡造成只內人入接處各衙門未造則何可玩愒時月久未畢役乎木役則明年當畢提調以下日日勤仕盡心監董明年畢役○工曹啓曰都城頹圮處急速修築事傳敎而閭閻石手盡入於營建都監他無覓得之路將至停役極爲悶慮石手二名請令都監姑爲移送使之趁卽修築傳曰營建都監石手閑遊者亦多何必每請都監匠人乎他匠人推捉使役○乙未謝恩使崔應虛狀啓曰天使到旅順口夜半狂風大作劉天使所乘船陳慰使所乘船兩天使卜物所載船唐船竝九隻敗沒劉天使僅以身免唐人溺水死者不知其數臣亦僅僅浮出表奏咨文拯出水中方物太半漂失○幼學徐鎭卿以潚活負大罪惡名强顔出仕成夏衍求薦銓郞無所不至李之華淫蒸叔妻其父馬賊宗文爲永慶家臣事及其父國楨被誣於兇徒事上疏○大司諫柳潚啓曰頃在參鞫臣適見仇賊等捧招徐國楨爲問事官於吏曹參議之下矇矓書過不擧姓名臣於席上曰焉有無姓名吏曹參議乎然則以名不知三字書之亦可國楨初若不聞畢捧之後執草詣右相曰大司諫言吏曹參議下當書名不知三字云何以爲之右相曰畢捧之後不可加添云臣亦曰罪人下去後一字不可添書云至於高陽地兩麥打作之說臣出歇廳雖未得見庇護之迹以其所招觀之則其不問可知臣不過欲嚴鞫廳之事體而至以政席之說譸張文飾欲爲構陷之計吁亦慘矣大槪被論之人又承鞫廳議處之旨則所當退縮以俟何敢縱臾厥子直擊論己臺官若是其無忌憚哉臣又被詆斥請命遞斥答曰勿辭○正言李之華啓曰伏見鎭卿上疏至冤極痛不得不仰呼天日之下臣惟一三寸不幸喪逝於臣幼稚之時且無同姓五寸叔無叔而爲有叔其言不足與較臣父與永慶無半面之分戊申以後歷典州郡方拜軍威則國楨爲正郞李大燁爲參議時也銓席注擬之時何不曰永慶家臣而反嘗有德色於臣乎一自合司之後嗾人投疏構陷言官不曰大逆必以淫行欲使人人引避乃敢呼童子而上疏斥論己之臺官淸朝貽辱莫此爲甚請命罷斥臣職答曰勿辭退待物論○院啓請正言李之華出仕答曰依啓○傳曰自撫順陷沒後備局頗有驚動料理之事及遼城陷沒亦不待下敎勤會籌畫而自今月非但廢閣命令累日不坐雖或會坐不爲回啓當此危急之秋何如是過爲鎭定乎今月亦已盡矣西報及前後下敎一一詳察分付俾及事機一如先朝大臣所爲○營建都監啓曰燔瓦所靑瓦所用上品熖焇硝貿易木十同且私瓦貿易價木六十同出給矣傳曰依啓○兵曹啓曰卽接左右儺禮廳移文追崇告廟還宮時所用軒架雜像等役軍水卒六十名兩邊竝一百二十名當爲定送矣第念邊事日急江都保障專倚水師此時調用水軍極爲難便各樣物像纔經詔使竝皆完存不過隨毁隨補用之不至如此之多本曹天使時用餘差備軍等木時在庫中請除出若干分送兩都監使之雇立傳曰令儺禮廳議處○辛亥太白晝見○丙申團鍊使金友聖自旅順口來傳劉鴻訓書曰行到旅順地方遇異風不肖訓猶幸不死自候天意非關水手不用力也仍念傷船旣多自難共載卽令團鍊使收拾百餘人帶回庶免累贅貴國種種佳惠十九付洪波而明德中戢終不可諼也○傳曰雖國忌如非正日罪人相繼病斃領相處遣史臣敦諭當日內使速出仕參鞫○掌樂都監啓曰追崇大禮只隔數月妓生呈才似當逐日慣習俾無臨時顚倒之患而上司處處定送殆無虛日如或慣習之日遲緩定送則輒囚下人使不得習樂殊無前期慣習之意請大禮前一切勿爲定送如有依前捉去則設酌家長入啓推考答曰允此豈宴樂時乎雖非大禮閭閻張樂設宴不當只爲老親壽宴處外一切勿爲定送○備邊司啓曰臣尹暉以公事定奪事依聖敎進去領相家則領相方患病不得見但云依前啓下施行更無所言之事云矣答曰此何時而領相視國事如秦越罔念至此乎更往詳問急急善處○丁酉左承旨成晋善啓曰臣性本殘劣不喜與人交遊又不能與人爭名自經大病志氣摧頹冒忝喉舌黽勉供職適臣子夏衍居言地合司公共之論非一臺官私意國楨敎其子冒陳兇疏敢以前日蔡謙吉陷臣父子之言再構臣父子此則聖上之所燭而被人醜斥不可在職惶恐待讉答曰勿爲惶恐安心察職今日國忌也如此啓辭過國忌後入啓何妨乎今後依前察爲○都體察使朴承宗啓曰慮事於未來謂之妄防患於未然謂之㤼然而妄與㤼無害於事變故猝至智者不及謀勇者不及決今者小弄耳不得納書而還唯諾歡洽云京外人情肆然自大以爲一句正論折服此虜臣則不無妄㤼之心焉小胡雖曰夷狄禽獸其心腸與人略同不得納書則可怒而不怒其間必有深計往春來滿浦時謂其將欲依我國乞和於天朝鄭忠信深信不疑轉報朝廷曾未幾日陷瀋陷遼如摧枯拉朽無復支吾兵法所謂鷙鳥將飛必姑歛翼者也人謂長江之塹虜騎安得飛渡此無異兒童之見也潦雨乍晴江灘甚淺而況今長江之險與敵共之彼之欲渡我之欲守正與相等而諺所謂守者十不如偸者一也臣恐不待合氷而已可憂也虜馬飮江無冬無夏秋晴路乾禾穀被野正好鐵馬縱橫之時或云虜方有事于廣寧何能分力於我此如盲者之指路聾者之聽樂尤可哂也河瑞國說稱虜有八將而每將統長甲軍合計九萬如李永芳所統又不下萬餘今若抽出四五千鐵騎窺覘昌朔之間孰能戰孰能守近來姑息爲政空言相尙正同不乳之婦善談分娩其可望濟事乎諸道入防軍士勿令勞役以致疲困日加操鍊三次居首者啓聞論賞用遵古人臨戰鍊兵則不旬月皆可用也轉入八月禾穀成熟督民速收使野無遺穗賊馬衝突去處或鑿坑陷或塡木石使不得任意馳突不幸賊騎臨江恐嚇勿輕交鋒淸野以待期老其師且漁採海船招集作綜蠲除稅役給以旗幟火砲各船中稍有計者定爲統將前期約束如有賊警張旗鳴砲以助軍勢且備避亂民載移無妨此賊善爲偵探知我有備則必不敢輕動矣此外許多曲折何可盡陳於筆頭乎宜急遣從事官申飭關西列鎭無恃小胡之無辭而去嚴我防備日新待變宜當從事官中尹知敬有風力此人一二日內發送亦當臣方在抱病呈告之中敢此云云殆近於妄㤼而不勝私憂過慮敢啓答曰依啓尹知敬急急下送而一邊詳細下諭于贊畫以下使之規畫卿亦速出各別急速料理指授○戊戌傳曰關西人民等頗以賊來不畏云此由賊役煩重不堪其苦而然也朝家別無卜定侵民之事而軍興四載豈無怨苦此意令本道監司十分詳察慰撫收拾人心○傳曰秋高馬肥則正鐵騎蹂躙之時也況胡書不答不受兵禍立至我國人心本不能料敵或以一句正論齎書還往動色相慶或以此賊有事廣寧無意於我邊或以未合氷前姑無目前之急大小朝臣尙且爭上呈辭惟以玩愒棄職爲高致國之不亡幸矣亟發諸道兵分運替入堅守列鎭一邊他道軍糧亦速調入各別振作無貽後悔以予料之伊賊分兵數千來搶我境有何呵禁之人乎所恃者諸卿更加盡心無使寡昧獨憂宗社阽危事言于備邊司○己亥咸鏡道觀察使李弘胄辭朝傳曰本道防備無形予嘗憂之謹烽火嚴譏察撫恤軍民修繕器械操鍊三手軍兵甲冑鳥銃火器軍器竝爲詳察一一精造此賊善於偵探如細作內應等事及我國人行走胡地者申飭南北道各別捕啓且近日烽燧擺撥等事亦甚無形更加檢飭爲之在逃逆賊十分物色捕捉馳啓光海君日記卷第一百六十六終○辛丑幼學蔡得仁上疏請先治柳潚柳活身負極惡覆載難容之賊次治任興復締結兇徒濁亂朝政之罪○駕幸慕華舘天使到延詔門王出次延詔如儀王乃先行入次于仁政殿東庭天使到奉安詔勑誥命王行禮如儀禮曹參議鄭曄讀詔其詔曰朕凝命乘符聲敎曁及雖在遐方異域莫不尊親矧玆禮義之邦久荷幈幪之德置君司牧所以溥皇仁也舊典具存推行宜準故朝鮮國王某早年嗣爵藩守東方易危爲安朕實有造邇者陪臣告訃例當請封順擧國之民心推立賢之大義特封故王之次子某爲朝鮮國王俾承先緖本國大小臣民其悉奉敎令以佐王修身立政纘服安民振揚累葉之休聲沐浴中朝之雅化特玆詔示咸使聞知王跪聽訖行拜禮如儀王上殿北向跪柳公亮展勑書勑曰皇帝勑諭朝鮮國權署國事光海君某得奏爾父王薨逝爾兄病廢通國臣民合辭請命應爾承襲朕順輿情特從所請玆特遣司禮監管文書內官監太監劉用齎詔示爾國人封爾爲朝鮮王繼理國政仍封爾妻柳氏爲國王妃佐理內政竝賜爾及妃誥命冕服綵幣等件爾宜服玆新命詔爾舊封益堅忠順之心永保藩垣之業欽哉王覽畢禮拜如儀○營建都監啓曰都廳沈諿受任最久盡心察職不幸身有疾病未參褒貶之日循例示罰前後中考皆以此也都廳之任糾撿郞僚非徒勢難强仕在法連中當罷況且五載都監衰病已痼不無獨賢之歎請改遞傳曰雖曰連中累經大赦不可以連中論之也都廳任重不可輕遞使速察任○以尹訒爲大司憲尹聖任掌令蔡承先司諫柳㴒右副承旨朴弘道同副承旨沈之淸獻納李𡹘正言柳汝恪持平李𢜫大司成成時憲分承旨朴有章弘文修撰黃益中弘文校理李惟達兵曹佐郞李尙恒弘文應敎朴弘美兵曹正郞○壬寅幼學慶世茂上疏請治大司憲尹認前爲諫長臨事巧避之罪○大司諫柳潚啓曰凡欲陷人者構捏呈疏一而足二三而濫矣至於四五而極則其在見而聞之者將爲信之哉伏覩蔡得仁疏臣名亦在其疏不可仍冒請遞斥○持平柳活啓曰伏見蔡得仁上疏雖非爲臣而發者旣被醜詆與前無異請遞臣職○大司憲尹訒啓曰凡爲論議者必須身無小過然後可以當之而況所論不出於共公而身有大過者乎大司諫柳潚持平柳活正言李之華等非但俱有罪惡惹起邪論斥攻異己使朝著不靖請柳潚柳活李之華竝命罷職答曰遞差○答領議政朴承宗三度呈辭曰當此國事危急之秋身爲首相引入不出殊非委命社稷死生以之之義也調理已久急急出仕勿爲更辭○大司憲尹訒啓曰臣伏見慶世茂上疏以臣前爲諫長論事巧避爲臣之罪誠可哂也大司諫柳潚持平柳活當初怒臣不從渠論及今臣忝此職又嗾人狙擊其計慘矣臣之一生惟知爲國討逆寧有苟從邪論而壞亂朝著乎然被人詆斥請命遞斥答曰勿辭○癸卯傳曰領右相久未出仕領相處旣遣承旨敦諭右相處遣史官敦諭竝令速出諭辭自政院措送○甲辰幼學金益久等上疏曰大司憲尹認受嗾爾瞻斥絶公論曲護私黨將欲魚肉朝廷使人主孤立國勢傾危以售其不厭之欲而後已司諫蔡承先前爲掌令時托病中路巧避公論潛入城中甘心黨惡請治斥絶公論欺君黨惡之罪○王自昌德宮詣南別宮天使所館處行下馬宴如儀○乙巳答領議政四度呈辭曰非但前頭大禮稠疊追崇已迫邊事日急鞫獄久停罪人病斃此豈卿引疾越視之日乎辭章雖至百千允副斷無其理假有微恙調理已久今可亟出益篤盡瘁之義○大司憲尹訒啓曰無狀小臣叨承寵眷白首丹忱只知愛君憂國而已今日倒戈之變出於若干兇黨之私謀則宜乎聖上鎭定之敎特下於南瑾也臣夢寐之外得代其任其論潚活者務爲安靜之計而實體聖明之至意也肅拜之日來自摠府直所則一夜之間何暇受人指嗾而同室救鬪自不能已也惟彼益久前旣投疏又踵許㬇世茂而至必欲呑噬言官扶植邪論逐日易名潛弩迭發未知明日又有何疏也李爾瞻精忠至行鬼神可質試以今日合司中成罪者言之科擧行私之弊爾瞻常欲矯習守正不撓所謂講經行私七大文通之說非爾瞻所參之試豈以此爲罪目乎朴萬島之側有田一區厥田主旣與繕工相換刈薍處啓下之後因賣於爾瞻之子而鴨島之郊本無私田潚活等之所指者何地耶陵木斫伐之事亦無所據此二事當郭瓔誣告之日自上遣中使史官及該郞摘奸而俱無所犯朴萬島田則該司啓請仍換而潚活等今又掇拾郭瓔緖餘尤可哂也構陷之極至以容護景禧逆筠爲言景禧之招有近以錄勳事往來廣昌家終當相絶等語景禧時被拿於倭館大路而謂之私語於門其時禁府都事捕盜從事尙在焉可誣也逆筠贈闓書有松台必欲殺我等語廷弼之招亦稱先殺廣昌後擧大事云而至以不下一杖力主經刑爲言賊筠於親鞫決案之時可以盡言而只以白翎藏兵一事謂非渠所知更無他語則是果使之緘口而就戮乎又以斥和上箚飛語天朝爲言爾瞻之有懷必達只恃聖明而又以七百兩銀子潛結楊使爲言爾瞻儐接兩使俱得歡心當此艱虞之日能盡迎接之責而潚活等又爲一大罪目是誰欺也捏造虛語誣陷忠良而及其奸謀末遂之後又嗾益久反斥論事之臣豈不痛心至於朴鼎吉之雅正韓纉男之剛直俱以十年討逆爲國盡忠之臣驅入於一網打盡之中李偉卿亦以癸丑正論抗疏之故與臣及鄭造俱爲澤雷等諸賊所構陷及至今日又陷不測臣雖駑劣豈忍從潚活等邪論上以欺聖明下以欺臣心乎旣被醜詆請命遞斥答曰勿辭○司諫蔡承先啓曰無狀小臣屢忝言地雖無謇諤之風不喜浮薄之事今此益久之疏欲逞傾陷之計敢以巧避公論甘心黨惡等語醜詆臣身請命遞斥答曰勿辭○丙午大司憲尹認啓曰今此合司合啓乃潚活等主張之邪論也豈可連啓乎不爲連啓則停啓例也故一邊停啓一邊簡通于玉堂而玉堂乃敢不恤正論多費辭說便生更起鬧端之計其扶邪論蔑公議之罪不可不治請校理黃益中修撰柳仲龍竝命罷職答曰遞差○同副承旨朴弘道啓曰今日校理黃益中修撰柳仲龍來呈待罪啓辭矣旣被臺評敢爲來呈啓辭何以爲之傳曰此事必有舊例詳察以處○兵曹判書張晩上箚曰病勢深重出仕無期請速爲祿政以慰衛士之望仍遞臣職俾得解務調治事答曰近日國事如何而自首相以下每引疾病煩擾陳章今旣非一嗟嗟凶賊南牧長驅則首相以下其能高臥不起獨保安閑乎言念至此莫知其意義同休戚大臣猶忍不願國家之急則其他尙何足說此無非不辟忝冒所致仰屋慙痛而已卿雖有疾非但調理已久事體與大臣有異不可不黽勉從事衛士付祿有何不堪之勞乎勿爲更辭速出盡職○丁未領相五度呈辭答曰我國朝臣非如戰國大夫士之晋之楚者之比也卿雖遞免欲往何處乎當賊虜南牧之日卿可高臥不動乎自今秋氣漸深鐵騎蹂躪不朝卽夕禍迫之日出仕無及一二日內勉出弘濟○戊申進士郭天成等進士禹弼甸等秘密上疏○金是樞等四疏曰臣等旣被罔極之誣咸負不赦之罪席藁門外只俟天誅聖鑑孔昭喩以溫旨是聖上憐臣等無罪特垂寬宥之恩也感激思報何惜一死顧念臣等俱以至微至賤只恃天日之赫臨欲去當國之大奸其亦至愚之甚矣殿下之於爾瞻寵信之優容之無一毫有負於爾瞻渠乃惡稔罪盈自生猜貳包藏禍心刊布詐箚構陷聖明於上國必欲嫁禍於宗社如臣等之見誣於奸黨有不足言矣人謂爾瞻平生奸僞如鬼如蜮指白爲黑指無爲有以爲陷人之機穽臣等固常聞之於耳但不目見之耳以今觀之吁亦慘矣登山夜呼之變乃逆筠謀逆之手段則逆筠雖死可知今日復有一逆筠也伏惟聖明深思預察焉嗚呼奸兇之禍人國家者或起於權勢之極或起於猜嫌之積有國家者若不辨之於早折之於萌則必至於尾大難掉矣嗚呼爾瞻之勢蔓矣滿廷之臣徒知有爾瞻擧朝風靡莫敢誰何如前日仇賊之獄殿下亦已知爾瞻之權勢矣尤可痛者爲殿下耳目之官乃反爲爾瞻之頤指氣使構虛捏無張皇辭說至以張弓挾矢因水操作亂等語驚動天聽及至避嫌之際諉之他事佯若不做其言偃然出仕身負反坐之律而行呼唱於道路其無君父蔑公論之罪至此極矣至於太學之生承爾瞻敎誘亦爲大燁脅迫其所聚者多閭閻無賴故恐人看得其面乘其昏黑突入呈疏疏中之語未之詳聞而南宮搥鎖之言亦爾瞻指白爲黑手段也臣等之所以入南別宮者自前陳疏之際雖或有都監之設而其外廳則許以爲疏廳又因大雨無奉置疏凾之地故臣等暫入中門之外開凾裹着巾服卽出直詣敦化門外其所謂搥敗門鎖歐打守卒者甚無所據其他欺天罔人之說不待辨白而自明矣昔帝舜殛鯀四海咸服孔聖誅卯三月大治彼爾瞻之罪惡不止於虞朝之鯀魯邦之卯而已則臣等之但請誅殛亦不爲已甚者矣伏願聖明爲宗社爲國家爲臣民亟賜夬決焉嗚呼臣等之所欲言者蓋略陳矣聖上之洞燭奸狀亦已審矣公論之定只在朝廷草野之臣可以去矣第以嶺南父老不能人人致身於闕下使臣等懷尺疏向天閽端拜而送之曰聖人在上好察邇言誅奸報國在此一行勉之哉顧臣等誠乏格天旣不能誅兇報國受惡名遺之父兄師友歸去南鄕更答何言碎首玉階是所甘心情激愛君不忍決去憂心殷殷行邁遲遲臨辭痛哭不知所云答曰爾等之言知之已悉今須退去勿復煩論人之爲言自當伸雪矣已甚則亂聖訓孔昭歸而求之予言不再○癸巳大司憲尹訒避嫌如前啓答曰勿辭○進士崔文漢等上疏請快雪嶺南多士被誣之冤○以韓浚謙爲都元帥○乙巳備邊司啓曰常時侍宴時入參群臣有各司牀排及宣醞床一時竝受二牀榮幸則極矣第念各司典僕餘存無幾僅存一二名牀排措辦之際怨號之聲有不忍聞今此追崇社稷大祭飮福宴尊崇後上壽宴一朔之內勢將疊行而殘劣典僕等纔經詔使又辦三大宴則非但渠等怨號如盤排器皿一經盡失極難措備前頭飮福上壽宴侍宴諸臣只用宣醞牀臣等亦足以飫德醉恩相與歌頌之不已請各司床排今姑停罷傳曰如此事所當預爲稟定何可今始啓之乎予亦每爲留念而未能善處只排宣醞床則埋沒甚矣大槪追崇已迫不小盛禮不可苟簡今姑依前例令各司措備以行而後二宴則令該曹給宴需令禮賓寺熟設以行○丙午備邊司啓曰凡邊鎭有必守之地賊來有不顧之處以宋之於金言之則汴宋時宗望歎曰關險如此南朝使一人守之我安得過此則必守之地如太原張孝純以死固守宗望置之而過直圍汴京此則不顧之處也以南宋言之呂文德兄弟固守襄陽以胡元兵力不敢越而南此則必守之地也李庭芝苗再成堅守楊眞伯顔置之而過直入臨安此則不顧之處也今欲處處而守之則處處不固蓋我分而敵專故也昌義兩城是必守之地苟得爲不可犯之固則虜馬雖强必不敢置重鎭於後而直擣京城兵有常山之形陣有鴛鴦之勢又於中路大鎭連亘則賊雖渡江必自死咋其安能肆然長驅聖慮神算出尋常萬萬臣等不勝仰歎之至平壤安州已令監司防禦使悉心料理着意繕完想今已就緖否第定州則金景瑞毁城之後時未修築今欲改築則有如臨渴掘井且其城址欹側不妥專無據險之實此兵家所謂不得地利則棄者也以此凌漢山城自先年已令當事之臣急急修治定州之距山城纔數十里捲驅定民亦足入保第未知臨危可辦否也平壤安州及凌漢山城貯兵峙糧更加申飭使犬羊無侵突之虞貔貅有畜銳之利爲今日第一喫緊方略請撥上馳諭于西路任事諸臣傳曰依啓此事太晩今可及乎已失羈縻之策而合氷之期迫近兵火必不遠矣更速指授○丙辰王御視事廳遠接使李尙毅同副承旨李德泂記事官李景稷假注書姜弘重記事官朴鼎吉李景顔入侍王謂李尙毅曰卿遠路驅馳勞苦多矣凡所聞見可盡言之尙毅曰天使爲人非愚妄暴戾而甚爲伶俐禮貌間識事理待下人則慈詳如見病人出藥物以救之且其轎夫五里必饋粥物至於入己之事則無有限量不動聲色而能之檢束管下使不得作弊而意欲已定則雖百般開諭終不改矣初到義州凡所支供皆以銀折之且無前進之意守令等不能支吾如鸎馬刷馬皆受銀自義州而至黃州自黃州而至開城所獲多矣大槪出來時多所費而返亦有獻於宮禁各衙門故然也王曰太監徵索自古而然銀子之弊顧天埈作俑矣卿於彼何哉與都監相議而接待之事盡心而已且鸎馬之說何謂也尙毅曰中原人字音相似則通用所謂鶯馬卽應馬也猶我國之驛馬也王曰遞站時用銀幾何尙毅曰每一馬受一兩銀一日所帶馬八十匹銀亦八十兩計其來往則可至千餘兩矣王曰詔使於中朝何等人耶尙毅曰陳奏使聞諸中朝太監之第二也德泂曰天朝宦官幾至千餘而第二則必是寵宦也○丁未備邊司啓曰凡戍邊之士皆有防限所謂及瓜而還是也萬科出身戍期已準而冬防正緊且無替換之卒勢難放歸塞上經年辛苦萬狀前有初試參榜者盡許及第之敎瞻聆所及不但感激興起此輩聞之日望交替之期殿試盛擧當急而不當緩也請今此殿試特命速行傳曰依啓今月似無空日然試令禮官以無故日擇啓○備邊司啓曰差胡等想今已至滿浦當從優宴饋期得其歡心而已忠信不齎國書而行彼之執言勢似然矣但廷議已定今難修送忠信自以己意語之曰頃日小胡賫來之書因其徑還終不得見雖欲修謝其勢末由兩國和好信義爲重以我官高名聞之人可以口傳通彼此之情云云無妨請撥上馳諭傳曰今日之事尙忍言哉此賊勢如何以我國兵力其能守禦乎自戊午生變以後予見一一皆驗矣所謂廷議已定者不過賣國偏塞之誤見耳大臣亦畏首畏尾不得安國家將未免終爲左袵之歸誰執其咎乎國書不可不善措入送而但事勢甚急姑依前啓下諭而唐人耳目似煩不得送書之意使之善諭且刼盟拜禮等事竝詳指授回啓曰自戊午中國生變之後我國亦等受其禍事機之難日益千萬聖謨神算動符將來尋常恐懼致僨國事其安敢首尾畏懼秦越安危乎只以臣等識見孤陋欲與諸臣竭心商確期得其善策而已國書之不可爲禮貌之不必爭再三覆啓矣今計莫如善待投胡揣摩其實情密密行間使洪太主不得專管東事則似足以款兵緩禍此意請從撥上急急密諭傳曰依啓只如是下諭邊臣何以善圖乎更加明白規畫指授○儒生鄭廣益上疏請革庭試徇私之弊○領相初度呈辭答曰莫重追崇大禮首相以都提調何可不爲進參至於呈辭將至大禮之又退乎廣益不知何許人其言聽若過耳蚊聲大臣豈以此引入乎安心勿辭速入淸齋事諭之○執義崔濩掌令金崙持平閔𦸂正言任器之鄭湛啓曰近來兇徒陷人者每以科擧一事爲機穽臣等嘗切痛惋矣今此庭試之事則形迹敗露凡出題之事皆主文者句管而以分謗避患爲得計退坐傍觀使親試重擧任他奸小輩所擅弄二百年流來舊規一朝盡毁豈不駭且異哉大提學若有故則提學可以代出而亦不可書於大提學所出題之首也書首望而不厭又出一題而備末望其計巧矣旣不用大提學之題使滿坐試官各出一題紛紜進呈有若訟庭尤可怪也大提學之在座無恥諸試官之違規顚妄不亦甚乎題出而滿庭之士閣筆相顧曰此乃某某宿構之題也自出題而其子與壻及壻家之人俱參其榜此則永慶之所固辭而廷龜爲之況其壻之不文人所共知非宿構則何能預此試乎且科次之法分考試官若得稍可試卷持就大臣及大提學處定其取舍然後更爲合考而始書等第者亦流來之定規也金藎國科次臨畢時獨取渠之所考試卷六張而來只讀一張爲壯元其餘五張則不問優劣不讀一句盡書三下而取之使不識一字之竪子亦參其榜不亦痛乎奸謀昭著國言藉藉臣等所當卽爲論列而適値散齋之日未敢發言今被儒生詆斥請遞臣等之職大司憲尹訒司諫蔡承先持平安應魯亦以此引避答曰勿辭○工曹判書李廷龜上箚曰臣曾差終獻官預差而儒疏臺劾前後繼起控辭未準仍有入齋之命臣旣不敢進預祭班又不敢退在齋所終夜席藁於廟門之外未覩肅穆之光只聞鍾鼓之聲瞻望彷徨莫參侍衛之列臣誠死罪死罪臣雖庸愚疎妄可斥者非一而未嘗以暗邪行私爲臣罪目臣非敢自謂至正至公賦性疎拙自不敢生意故耳臣之忝爲試官前後不記其數出題而試士者蓋亦多矣其時亦有子焉有壻焉有叔焉有姪焉有姻親焉有切戚焉未嘗一聞如此之謗豈料積困群猜萬事灰心之日乃受此闇昧之名乎昔年臣忝文衡時與賊筠同入試闈賊筠拈出臣之三寸叔試券問於臣曰此作甚好臣曰此乃老儒不讀之文再三問皆不許筠賊退謂人曰孰謂某知文不知厥叔之文也云國人無不傳說丁巳年謁聖時提學臣李慶全極贊臣子昭漢之文將爲入格臣適參考諦視而疑之力沮而黜之慶全至今言之昔則如此云今則如此云豈臣衰耗濱死變易素性而然耶臣亦自笑臣之前後忝文衡也題不必出於臣手一任相臣所爲設令此題實出於臣用否與高下自有相臣況臣所出之題相臣以爲不可使之改出他題適於其時座中有言及金將軍事臣於倉卒率爾言曰以此事爲進表亦可也云而已及其日晩屢擬題而皆不用大提學乃以此告於相臣而爲題此實座中諸人口上相議而請用者主文也擬首者相臣也獨謂臣所出臣實未曉其意而到今言者皆以是爲臣罪案吁亦巧矣臣之子與壻之文未知從何所得上而兩大臣與主文率參試官考較立落臣皆不與焉某人之以某事得參某人之以某語見黜臣亦邈然不知彼在外之人何以知之殊未可曉也臣屢經患故熟諳時態士習之嘵嘵愈往愈甚今番則定欲不入以避其鋒恩點之下適及於備局會坐之時不敢言病黽勉而出已知因某事必有鬧端惟思含默屛坐庶免大段構捏及至皮封拆下之後臣實憮然若無所容而亦末如之何矣臣與大提學少年相識情分不淺而只緣名迹相逼轉展阻隔又因臣子明漢冒忝玉堂於衆論齊發之時觸觸生梗得罪時論臣之有禍厄不獨臣知之也二十年前已試之館職於朝家有同芻狗在微臣無異腐鼠此又爲祟每被侵困萬里歸來之後擬拿鞫者再矣臣亦人耳何以堪之臣癃病纏身朝夕待死榮華非望軒冕無心小兒輩偶然科第何預於臣而又將驅入圜門臣誠不知死所臣粗知名節庶幾不負所學立朝三十年惟願事君勿欺而白首今日受此容私之謗臣從此溘然目不暝於地下伏願聖明削臣子壻鐫臣官爵仍下司敗以覈臣罪以快時論不勝幸甚答曰此時人之爲言何可盡恤自反而縮勿爲多辨大禮當前尤不可引入安心速入淸齋○同副承旨朴弘道啓曰齋戎中凡疏先稟事今日命下而今此鄭晋榮之疏詆斥政院不敢不入故入之矣敢啓傳曰如此雜疏承旨何不先稟强入于齋戒中乎極爲不當後勿如是○乙丑都承旨李德泂啓曰伏見進士鄭晋榮上疏今番廷試試官政院獨當差出而嫁禍宮闈者亦皆得參先治其忘君父護私黨之罪云日昨廷試試官本院依舊例差出其責專在於長官儒疏指斥正中臣失尙亦何辭但試官備擬只憑官案循資列書而宰臣中或有私故以書相通則不錄者頗多玉堂參半使之直宿亦是規例豈有一毫私意於其間哉且臣賦性庸懦素無機關其於黨論自前齟齬到今白首尤覺摧頹況於此時憑藉試官之望敢爲無益之計哉年少儒生憤激之言固當置而不較而臣之處事未免疎脫人言之來不得不瞿然自反而當退伏私室以待物議適以淸齋入直近密大禮在前進退狼狽不勝惶恐待罪傳曰勿待罪○傳曰李尙毅加資從事官許筠實職除授柳潚陞敘表憲等四人各加一資張世容等四人本衙門陞職從詔使請也○丙寅追崇尊崇都監啓曰領議政朴承宗出參故冊寶捧來矣傳曰尙未快晴以未時觀日勢奉進○以趙游擊接伴官單子傳曰趙游擊以欽差護送使臣受命出來則接伴官豈可不擇更加擇送○領議政朴承宗上箚曰臣以極庸且劣承乏鼎軸當此艱危之日更無絲毫之補思欲讓賢出於血誠聖旨不淮力疾隨行今見臺諫啓辭正中臣過國無臺諫其何以紏官邪行公法乎因此得釋重負則雖骨肉相愛何以過此皷舞喜甚誇詡家人矣但今將永退焉得無言强趨闕下寒氣逼骨坐如凍蠅心火極焰幸不至手歐傍人至如處置間事茫如夢裏全不了了試記其一二焉大提學所出題馬融請代西虜好則好矣目今毛都司請兵勢不克從正論之人皆歸咎君相今若以此爲題使多士製述則其必曰朝臣則皆欲發兵特上意不從而此題是諷諫之意也轉相告語流聞於天將則畢竟歸咎何地臣職此深懼不敢顯言托以他說使之改出他題而首擬矣臣以區區慮微愛君之忠遭此不測之謗難辨之目吁亦數也至如多官竝令出題固是臣之妄作然亦有前例壬子年九月二十四日上臨御瑞葱臺庭試其時相臣李德馨相議出題大提學非不在也招李爾瞻等問題此固一時相臣廣詢博訪之意庸何傷乎對讀官十三人皆非臣相切者臣寧容一毫私意於其間哉臣欲務公道反被私謗其亦冤矣且考較之時臣承宗臣弘耉臣爾贍鼎坐使吳靖對讀臣等何嘗不議於爾瞻爾瞻亦何嘗不問於臣等有一文爾瞻贊之曰能用書高麗王避入江華有若不可犯者然張弘範以舟師敗崖山獨不能敗江華是未可知也以往事言之江都之爲保障甲於我東況今積年料理稍有頭緖府尹又得秩高良吏如有意外緩急足合移蹕之所但天下事變無窮預備之所豈可無之如嶺南之安東湖南之錦城皆麗主移避之地而體察使李慶全恰纔往來想有措置規畫請與之同議講定答曰依啓以某處爲保障必收拾人心積穀峙糧訓鍊軍兵如尹鐸之晋陽然後可謂保障矣若徒曰保障而不爲施設則大事去矣急急詳議講定○乙未備邊司啓曰伏見諸臣獻議尹訒所謂嚴辭斥絶者大義明白此固不無之論議臣等之謂正論者指此也今因聖敎反覆思量謀國大計非如匹夫處身之道處權持危亦不可無則姑舍臣等閉關之論且從朴鼎吉責諭之意不至失策卽承傳敎以鄭忠信之意答送爲敎若令忠信成書則不可直通于奴酋其麾下某處修送似當兩譯之往齎忠信之書傳于弘立事已爲下諭胡譯疊送未妥姑令停留今此答書一時附送宜當答曰依啓兩司長官之議直侂冑北伐之議也如此人差送某使禦敵可也不量我國兵力徒爲大言此輩情態予雖不辨菽麥豈不知之一趙括也其言何足數哉依韓浚謙金藎國任就正等議速爲擧行而答辭卽詳議啓○傳曰兩大王影幀親祭後速爲奉移江都或南方備邊司回啓曰西報日急出沒無常都下洶洶莫保朝夕此時若奉移影幀則竊恐人情之益致驚動而但賊勢旣逼之後不得已奉移則不無顚倒蒼黃之患及稍安之日請依聖敎奉移江都答曰依啓親祭日奉移日令該曹擇啓○傳曰朴姓人爲中軍出來用事云無乃朴致毅乎密密詳問于可知人令贊畫使以下急急馳啓備邊司啓曰天下或有意外之變以下敎之意密諭於贊畫使等處無妨○丙申備邊司啓曰平壤一城表裏山河趙匡叛賊也金富軾三年僅能克之其城之可守如此今乃曰無兵不可守城闊不可守徒欲遊辭引日以爲臨急跳出之計西路當事之臣其亦不思之甚也滿城老弱激以忠義皆可爲兵傍郡精壯不爲不少苟如宗澤之守汴京盜賊皆化爲兵況吾民乎至於城子則可以加築亦可以進築至於守城器械以朴燁才器何難措置乎城存則與存城亡則與亡之意請朴燁處嚴辭下諭答曰依啓軍興四年何事措置而今始云云乎當事之臣難免罪責各別急急措置勿使空棄天塹光海君日記卷第一百七十二○朔丁酉地震○傳曰近觀西報西邊將士皆欲擊賊其義則可尙似無遠慮矣來此之賊雖或小捷㺚兵三萬以我國殘卒其可當乎況一番相戰則向廣寧之賊必先向我國古人之不爲輕擧其意有在若賊先構亂則何可計他乎更加十分申飭邊臣使之詳察善處備邊司回啓曰今奉下敎極合待夷之道凡爲將官孰不欲偸生而畏死督之使戰必不肯摧鋒陷陣今以畏敵不畏法之人加以勿輕戰之戒幸而賊不來則已若賊來誑我不戰遂奪城池則恐墜狡計古者遣將推轂而命之曰閫以外將軍制之蓋以兵難遙度戰難中節也今者老成宿將新膺簡寄第令嚴兵守邊使虜馬不得飮江則戰與不戰皆自任之必不敢輕易浪戰挑怨也不須更諭邊臣索三軍之氣解諸將之體答曰依啓此非不戰之意也如壬辰倭賊之攻城構亂則不可不干戈從事惟在邊臣觀勢善處元帥方在近地兩贊臣處竝下諭又傳曰此賊若一擧蕩滅則國家之福也今大言之輩不量兵力徒爲橫議若交兵而蹉跌則置宗社於何地大臣非不知生釁惹禍而今乃苟從橫議徒爲身謀宗社危亡非如戲劇何忍輕忽乎更加詳議下諭又傳曰監軍出來則必有難處事而尙不議處如欲開府義州督發兵糧則何以善處預詳議定又傳曰賊雖卷還安知又有兇計乎此賊例必外示捲撤之形內稔逞兇之計我國人不能料敵輕妄浮薄賊勢稍緩則動色相慶予竊痛焉凡下敎及邊報急速詳議指授○傳曰今此鄭遵鄭忠信不可不速告于毛將詳探廣寧消息及賊中事情以爲應變而老爺亦知此善避以竢大軍故敢此入送兩譯據義詰責云則毛將亦必釋然日後之疑矣此意急急議處○戊戌諭毛都督接伴使李馨遠曰禍本又來平壤此賊更搶無疑國家危亡迫在呼吸急急以死力陳明白善諭使卽隱避于陽德孟山或北道深僻處假㺚亦速善處勿令出入事爾可極陳使必動聽○王以赦後應敘罪人抄啓多漏使問于兩銓承政院啓曰問于吏曹則許頊成泳宋應詢李德溫柳𢢜等罪狀當初至於告宗廟頒敎中外而本曹於六月歲抄書啓物議非之臺諫招詰色吏故今別歲抄不敢更爲書啓成泳則未及致察誤爲書啓云矣問于兵曹則別歲抄將爲抄啓之時物議以頃日被罪人等至於告宗廟頒敎中外而循例書啓爲非吏曹亦不書啓云故崔天健黃暹宋駿柳永謹申光立等皆在敎書之中以此不爲書啓云矣傳曰臺諫有權矣此人等歲抄書啓公議非之則所當具由啓稟允下然後擧行而臺諫直詰色吏已失事體矣該曹猶恐奉行之不及任意削而不書是知有臺諫而不知有君上也吏兵曹堂上色郞廳竝推考○備邊司啓曰宋臣張浚終身不言和議猶曰使事兵家機權請遣人於金虜胡寅極言爭之今者臣等旣非張浚之賢而小譯之遣有同張浚之請恐被胡寅之斥心實慙赧元日地震終夕陰霾景象不佳不知前頭更有何變憶在先朝有元日日食之變未幾兵禍大起念古憂今耿不能寢承命來詣坐到深更此時急務莫如亟收人心請以近事明之李尙吉殘拙腐儒特善於治郡不失人心故當賊騎滿城之際吏民不以告虜終得保全若以帝王之尊能收一國人心則天意可以回虜騎可以防收人心之要在極擇守令西北守令失人心之輩理宜遞還內地守令亦可愼簡褒貶居下者災傷見罷者乃是祖宗金石之典猶且再赴虐民他尙何言哉齊威王烹阿大夫而諸侯不敢加兵大明高皇帝置剝皮場而天下遂定臣等區區之望不外於此傳曰知道變不虛生實由予不聽極爲憂惕卿等隨事善處轉危爲安是予之望也○備邊司啓曰毛將所爲不思甚矣賊衝宣川曾不能發一隻箭駢首就戮有同群羊之見猛虎其無膽勇據此可想爲今計莫若藏踪秘迹使虜不得窺覘去留徐竢江氷漸泮監軍出來以圖再振可也今乃招集敗亡殘卒欲住平壤不出數日虜必知之若以鐵騎不意衝突則毛將難免大禍昔郭藥師以鐵騎一夜馳三百里奪黃河浮橋毛將稍通古今豈不知此虜之極難抵當要之倖功之心未免此等鑄錯耳緣毛將之倖功致我國之生事豈非不幸之甚者宜令朴燁極力開諭移避山郡或向北道以待氷解更議去就且所率太多接濟似難宜令分置各處以便就食○己亥備邊司啓曰登極使差出事吏曹所當稟旨預處而置之相忘之域其不思甚矣宋靖康元年丙午十月金兵起動閏十一月汴京受圍高麗以其年冬差樞密副使金富軾刑部侍郞李周弼由明州賀登極是時宋方在圍中令明州遞表以進還其使臣富軾等丁未年五月始得還國今者我國之事天朝非如麗朝之事宋金虜之猾夏又非建夷之匪茹麗人乃於卽年越南海萬里奉表進賀天啓之卽祚于今三年而遼海貢路已蒙准許使臣發送之期尙未停當揆諸分義豈非欠缺之甚海路多賊副使則以武臣差遣之意曾已啓下吏曹何故沮閣不差正使奇自獻衰年患腫將不免狼狽之患請臣等三人速命遞差以年少無病之人改卜發送答曰啓意具悉但麗朝送使非大臣也假曰卿等雖年少本國方被搶攘何暇大臣遠赴京師乎雖登極使以武臣議政結銜入送可矣此時豈無權宜乎更議速處回啓曰聖明軫念臣等老病不堪遠行有此更議之敎臣等聚首感激不知所言第惟賀登極使關係至重金富軾麗朝名相也樞密副使是我國判中樞也麗朝之事宋猶尙敬愼入我朝尤極寅畏未嘗不以大臣差送亦未嘗以假銜苟充也今以假銜武臣奉表前進則其何以盡禮於中國有辭於後世乎或文或武決不假爲臣朴弘耉臣趙挺年皆七十有餘其不合遠行朝臣之所共知也臣朴承宗年紀稍少於二臣四年痼疾形骸換奪雖懼嚴督之命扶曳强行吏胥指以爲鬼朴來矣臣自知朝夕就木之人決無耐久奉職之望命遞臣職改卜差遣則終不失以誠事大無愧於四方矣世祖朝時任大臣有故特差黃致身以送之先王朝以李恒福新拜古相擎奏辨誣卽今堂堂聖朝濟濟多賢豈無年富力强可堪鼎軸之人乎前日啓辭已盡陳之惟願聖明斷然允從請令吏戶禮三曹仰候聖旨卽使施行答曰依啓黃致身李恒福非水路往也何煩縷陳乎予意已諭以武臣擇送而可合人自本司議薦啓曰臣等當往而不得往開二百年無前之事將何顔面更薦武人武人亦王臣也賊來使之進戰朝天使之航海衆武之心必懷不平他日緩急恐貽軒鶴之變臣等尤不敢薦答曰今日遼路已梗由海路朝天豈大臣所爲事乎此乃前朝所無之事也雖非大臣豈以常規論之乎此易知之事而愈往愈緩何時入送乎急急議薦○辛丑耆老所以漢山君趙振年八十請依李齊閔例加資王命超資○平安監司朴燁馳啓頃日賊犯三郡時漢人男女被殺五百七十八人屍身皆令收拾埋瘞○王諭平安監司朴燁曰天下地勢有必守之處如南宋之襄樊是也平壤地利甲於吾東其爲必守之處無疑兵興四載無意措處諉以城府闊大徒規規於慈母山城已失輕重緩急之形矣慈母之城去大路三十餘里此賊豈捨坦坦之道從迂路窮尋慈母城乎慈母城守之擧亟宜停廢其泒分軍兵器械急速移送平壤而成川鎭管所屬之軍亦必不少未知此軍已爲調用於他處否南兵使成佑吉已令來住成川則北路把截之事佑吉猶可當之成川所屬則移送平壤三縣之兵亦可調入與營屬各樣兵民一體城守稍待解氷進築城子以爲必守之地萬不可已卿其知悉着意遵行務出萬全○丁未備邊司啓曰伏奉聖敎以屢不仕進及久不回啓責之臣等當此國步艱危之時曉趨備局抵暮還家死而後已是臣等之節偃息私室臣等之罪大矣臣等雖貪戀聖恩久未得引退言不足用計不足行而狗馬之齒已皆六七十雖欲自力奈此老病何宜各次第讓賢而退也自今後每日傳敎之下有司堂上一一詳議回啓某傳敎卽日回啓某傳敎未及回啓逐條開坐別單書啓以憑臣等勤慢宜當答曰見此啓辭深用矍然國事罔極存亡未判此誠君臣上下竭力圖濟之秋也予亦重患寒疾而新正祝上之禮不可不行故因致添傷五六日間證勢尤劇夜不交睫惟聞更漏之丁東而其日適見禹致績狀啓賊情叵測命招卿等而來夜深不爲啓知殊違舊例至於答書胡譯事冒寒力疾面諭而累日未定仍致尤滯不得不一言卿等何發此未安之言乎未及回啓逐條書啓事非前例也勿爲○左議政朴弘耉引疾請遞不許○己酉傳于備邊司曰近事尤急而職居備局者高臥不進慢蔑君命自謂得計如予庸病無力警動玆將先王之下敎寫一本以下使命招不來之諸宰領此聖旨庶幾改心體行焉其下敎曰近者朝臣等命牌時多稱疾不來予常以爲東鞮之習異於中華君臣分義不嚴之所致向也以試官不來人員推考入啓皆棄之乃所以優容之意不爲反省宰臣等率多稱病夜深顚倒讀書學禮似不如此其何以責武夫之行而諫君之失乎雖鄰家尊丈招之猶不可不往況君命乎父召無諾先生召無諾食在口則吐之走而不趨孔子君命召行出而駕車隨之豈如今日之朝臣乎五六宰臣一時病不能行步甚可慮也○庚戌傳于備邊司曰予於病中雖或夜深力疾酬應老病大臣遂日來詣終夕料理則職居備局者何敢高臥不進乎以如此之人置諸帷幄何事可做昨日不進堂上竝推考今後牌不進堂上一一罷職承政院啓曰當此國家危急之日備局大臣諸宰豈敢晏然退在其中雖有數三年少宰臣餘皆年過六七十衰謝之人逐日趨衙豈無疾病聖上念軫邊虞特下策勵之敎凡在瞻聆孰不感懼但一不赴召便加重譴事甚未安請寢罷職之命○大司諫柳澗司諫柳慶宗獻納韓纘男正言徐景雨金致遠啓曰臣等俱以無狀待罪言地區區愚悃徒知有懷而必達不思臨事而善處前後論列未免觸忤天聽常竢妄言之誅伏見今日下政院之敎臣等之罪至此而極矣請命罷斥臣等之職以爲人臣妄言誤事者之戒答曰勿辭○壬子傳曰開城府捉虎人速爲詳察論賞尹繼倫捕虎七口尙未施賞竝加資○癸丑左議政朴弘耉三度呈辭不允○李爾瞻上箚乞遞備局堂上專管咨揭等事答曰目今國事至此咨揭文書繕出必通知備局謨猷可無背馳之患固難岐二而越視也勿辭來參○判府事沈喜壽上箚以老病一未隨參乞遞備局提調答曰近日國事罔極予於病中憂煎度日而職兼備局者高臥不動玆不得不一言矣如卿老病大臣何必逐日强來乎勿辭安心調理以行○甲寅江原監司狀啓本道兼助防將李重老誤見體府分付徑先調兵難免失誤之責請自朝廷處置○丙辰傳曰近日營建都監下敎事過累日不爲回啓公事郞廳罷職事詳考前敎更捧承傳申明擧行○傳曰此非大臣辭退之時況予方在服藥調攝之中內局都提調何只一向高臥不動乎大臣之義似不當如是急急出仕事左相處遣史官敦諭○丁巳傳于備邊司曰小事尙不可回護況事君之道乎只緣我國兵殘力綿不得馘虜首犂賊庭遣人偵探胡書出來等事豈可不告于吾君乎前後賊情一一具由直奏天朝則非但事君之道當然抑有辭於天下後世辨誣亦不難矣且龍川府使以有計慮人極擇議薦速爲下送○政院啓曰遊擊歲換之後歸心日促不堪鬱鬱云蓋此月垂盡春汛方生風勢漸和及今下去可以整理舟楫待風發船而一向勸留似違情禮自上玉體欠安彼已聞知請令大臣特設一宴慰諭自上未得親臨作別之意答曰此事予亦深悶但今日候寒冱甚於冬節李尙吉船路開通之言極可怪也旣已請留姑待病歇回禮而送之病若彌留不瘳則當別樣議處○備邊司啓曰此賊詭譎變詐狺然自大反以不答送書以爲恐喝之資夷狄强暴何以信義相較今日之事與壬辰不同蒼黃西狩父母孔邇自有依歸之地而今則遼路已絶籲天無梯兇鋒若急蹙蹙何之秋冬隄防必須趁今措處可以有爲存亡之機有不容髮着令西路任事諸臣圖上方略一一稟處至於募粟辦糧等事已令度支擧行必已料理然自當本司申飭矣自古守國御敵得人爲務唐憲宗倚任李絳裵度能成淮蔡之功宋理宗偏信賈似道史彌遠馴致臨安之敗臣等都無規畫只願起用元老召收逸才答曰依啓未審元老逸才指何人乎卿等雖非元老而何無規畫之事乎若委命社稷死生以之赤心徇國不爲避事之計則太平可期況此蕩平兇醜乎予日望於卿等更加盡誠弘濟○大司憲鄭協執義尹讓掌令李馪朴思齊持平任章啓曰臣等俱以無狀待罪言責之地誠未上孚旣不能回天悠泛度日尸素貽譏今見下政院之敎辭旨極峻聖上之輕臺諫自今日始無非臣等庸劣忝冒之致不可靦然仍冒請命罷斥臣等之職答曰臺諫言論所係甚重不可不愼也況今詔使留館語涉詔使之事則尤當十分詳審近日論議不顧事體徒尙鶻突予何忍終默非予輕之是臺諫自輕也勿辭○戊午備邊司啓曰西路用兵今已四年生民之膏血盡矣將士之筋力弊矣必須畫一定規遵而勿失國祚靈長終必賴之其一曰以關西爲將士發身之地夫惡死樂生人之常情對敵衛邊千里戍守皆生厭避之計其勢然也今宜設法而行之西北路兵使守令有闕處必以在那邊有功積勞者次次調陞如副元帥防禦使等將官有功積勞者或特賜表裏或爵其子壻至於別將雖不可一一除職或計朔召還或替送他將則足以皷舞其氣保無偏苦之怨矣其二曰以赴防爲出身必行之役近年武科及第者其麗萬億除職食祿者十無二三率皆奔走於行伍之間在上之人驅策有方可得其力先王朝李陽元李浚民之子圖免赴防其時色郞洪宗祿鄭光績至被拿推今此奴兒滔天之勢本非向來尼湯介癬疥之類軍令解弛圖免防者雖或赴防稱以軍官閑臥者有之無勢出身准防之後不卽放遣頗懷怨苦有乖古人一視之義令該曹申明奉行其三曰足食爲足兵之本自來月至九月支給兌糧萬分不足設或監軍擁衆東來責出正餉一隅關西何處得來或蠲減上納或移粟他道或納穀免罪或納穀許通免賤皆宜急急講行令該曹悉心奉行答曰依啓大官下去者則不久例必陞秩遞來惟可矜者武將也尹守謙李昌庭洪得一等累年勤勞似當量施賞典兩湖積粟者多至累千石若施重賞願納者應多矣詳議擧行○日本遣僧人玄方來聘○以李廷龜爲梁監軍接伴使○庚辰承旨朴弘道啓曰禁府罪人尙未正刑者多而至於張懿範久不嚴鞫處置又此可駭文書都事旣得之後何故而七日掩置耶趁不入啓之罪非但該郞當之其日同入直者均有其責本府堂上亦惡得無失唐將雖留館推鞫一事有何所妨臣昨日適以式暇不得仕進不見禁府所得文書亦不能詳知曲折而文書封入之事下敎之後趁不入啓其掩滯之失雖在於都事其不能常加檢飭之失臣實難免惶恐待罪答曰勿待罪色都事推考○刑曹參判鄭造大司諫鄭逵司成鄭道等上疏禁府囚人張懿範構陷義州府尹鄭遵臣等不可晏然在職請先削職名拿致府尹與懿範同下司敗辨覈定罪答曰自當處置安心勿待罪○辛巳刑曹判書韓纉男上疏臣得聞誣告張懿範獄中構疏旣陷重臣又擧臣名構陷百端人臣謀逆是何等罪一日不辨是一日之罪人也請鐫削臣職下臣司敗對賊辨覈以雪至冤○禁府堂上李慶涵尹暉啓曰伏覩朴弘道啓辭有曰都事未知何故而搜得文書云朝夕監獄時看檢獄間以察意外奸謀者職耳但若有此等可駭之事則所當登時回告於臣等卽速稟處而諉以本司不坐坐起日始爲現告臣等以此請推該郞本非臣等所及知之事也又曰本府堂上亦惡得無失也云臣等之罪至此而无所逃惶恐待罪答曰勿待罪更加檢飭爲之○壬午傳于禮曹曰兩司請速行逆筠平定增廣議大臣以處○傳曰來十八日中使史官定和陵奉審丁字閣失火處摘奸以來○禮曹參判朴鼎吉上疏臣之姓名入於懿範兇疏不可晏然在職請命鐫削○弘文館箚略曰伏以虛懷翕受是人君聽言之道也隨事論列乃人臣進言之職也況近日之事有關事體臺諫以言爲責有不得不論者乎伏見昨日答政院及憲府之敎峻斥臺諫不少假貸人臣犯顔之難如犯雷霆歡欣以致其來鼓動以激其偸猶恐畏首畏尾不敢開喙今反不然少有忤旨輒下嚴敎人皆解體緘默成風誰肯觸難犯之威蹈不測之禍哉伏願殿下益恢茹納之量不使言者結舌答曰具見至論深用嘉焉但厚待王人乃所以敬皇上尊體面也分義所在不容小忽我國之習不明於義理徒爲鶻突之議顯有脅迫之漸臺諫論可否爭是非則可矣其立論措語不可不愼詔使亦有耳目慢侮迫切之辭若或聞知則其謂我知禮乎至於該曹所爲或有不是底事則臺諫擧其失而駁正乃其職也招詰該吏指揮禁抑此豈諫臣之任哉侵官之漸古人所戒予爲是懼也○傳曰昨日備局堂上只數三人仕進此誠何時而稱病不仕乎閔馨男直于備局而不爲仕進李慶全有何重病一切不爲仕進乎國勢危如累卵不知稅駕之所而仕進備局尙且厭避況伏節死義於危亂之時乎大小之官以抛棄職事爲高致何事可爲乎今後各別盡心○書員裵武生特免充軍○傳曰安玏以入直副摠管擅出郊外罪犯軍律拿推○壬戌義州府尹馳啓賊兵二三十餘騎出沒江邊搜殺避亂漢人○王幸南別宮行詔使上馬宴○領議政朴承宗啓曰臣與李景稷素昧平生且無恩怨而臣本乏公輔之望特因姻婭而進當此多難之日大小規畫不厭人心者多矣景稷之言想出公共之意有何分毫私讐爲臣計極力辭退有謗不辨庶免獲罪於一隊之人臺諫之論恐未深思此適足以成景稷之名重微臣之罪始聞驚駭經宵惶懼伏乞亟寢允命仍使赴任答曰卿意則好矣但臺諫之請罪景稷實得尊朝廷之體不可不從卿宜安心毋爲此言正色鎭物再啓曰伏奉聖批如面命耳提不勝惶感古語云止謗莫如自修使臣誠有罪過則豈可家家置喙人人對隻而發明乎自古姻婭之臣例被指點而臣獨享姻戚之寵久處指點之地猜疑之誚何限特未及盡聽耳李景稷與人共談不覺一串說出有何深情於其間哉藉令景稷圖免西行有如臺諫所論則三公皆可罵也獨擧臣名辱及泉壤滄浪之水無非自取臣但當引咎自責庶幾息謗伏乞諒臣至懇特命景稷仍赴任所公論旣申臣心亦安惶恐再啓答曰於卿少無未安毋庸强煩○吏曹正郞徐國楨上疏上年臣之被誣非但國人共知天日下燭臺諫之請伸本曹之請出皆賜允兪矣頃者因秘批之辭人或非之請削臣職名○癸亥司諫院啓曰李景稷之詬辱大臣無所不至憲府論啓已爲蒙允其自上敬大臣尊朝廷之意至矣盡矣但當初特命堂上加資蓋爲除拜鐵山也今旣削其爵名白衣從軍則其加資不可仍帶依前日趙濈例請加資改正答曰允○乙丑領議政朴承宗又申前啓傳曰景稷以微末小官不體朝廷起廢調用之意敢以怒於國家者移於首相其悖妄極矣合置重典而如是累啓獨不念往訓以德報怨之戒乎卿之再三陳請亦是好意玆姑勉從仍命削新資仍任鐵山府使光海君日記卷第一百七十五終○朔丙寅下諭于監軍接伴使李廷龜曰凡下敎下諭之事朴鼎吉不爲盡心周旋卿病稍歇則從速馳進平壤使三將盡還宣鐵間隱避于海島而撥軍盡撤十分相機愼重勿令輕擧生釁使軍機切勿煩泄於賊中○司諫院啓曰凡被論之人有議啓之命則但當退伏竢命而已吏曹正郞徐國楨以問事郞廳鞫廳捧招之時故落緊語重被臺評自上以令鞫廳議處爲批國楨乃議處待命之人也厥後臺諫之黨同營護吏曹之冒請牌招已極無謂頃日聖批之下至以國楨之啓鞫廳未及議處則其出仕宜有人言爲敎國楨之肝肺無所逃於聖明之洞燭尤宜席藁以待鞫廳議啓之日而乃敢偃然陳疏曰因秘批之辭人或非之其所謂或非之人指何人乎欲抗聖批若與相爭者然爲臣子者是可忍乎其輕朝廷蔑君命之罪至此極矣請徐國楨罷職令鞫廳速爲議處答曰大敵壓境危亡之禍迫在朝夕而監軍之行入京已迫此誠何時而因一批紛挐日甚乎勿爲更煩以靜朝著○司憲府啓曰相會禮諸坐之日監察上臺之後同僚告病則避嫌例也況臺官一則入府一則坐於依幕乎執義洪堯儉卒然稱病以起鬧端非但視臣等如無其心所在未可測知執義洪堯儉請命罷職答曰大敵壓境危亡之禍迫在朝夕而監軍之行入京已迫此誠何時而紛挐日甚乎勿爲更煩以靜朝著○丁卯備邊司啓曰兵有可勝之理而無必勝之道孔子曰我戰則克夫以至仁伐不仁孰敢與爲敵此理之可勝者也然猶曰必也臨事而懼好謀而成目今王毛諸將來往江邊有所謀爲殊非軍機貴密之意而且設撥兒翩翩道路此賊垂涎此時政急我國自當立撥陵續搪報不必又設唐撥之意密諭接伴諸臣使之試與周旋傳曰唐將所爲不難知也不過欲緩伊賊入關之計惟恐賊中之不知而我國人心則每以起疑唐將爲慮遷就不決將見宗社之危坐致風塵之變天下萬古豈有如此痛迫之事乎雖百度下諭李廷龜以病時留平山朴鼎吉一事不爲周旋何足責李馨遠乎以鼎吉之才若盡心竭誠善爲周旋則監軍豈有不爲動聽之理乎不有君命略不用意善諭痛惋之狀難可盡言本司更加詳議速處○下諭于監軍接伴使李廷龜朴鼎吉及都元帥韓浚謙曰關西一路設置唐撥而至送唐人于滿浦偵探往來今日尤難於昨日一層加重於一層未知國事終至於何如也各別善爲周旋使盡撤回撥軍唐人勿令往來於滿浦等處江邊以杜意外不測之變而此外今不知又有何事極爲痛慮更加盡心周旋隨事善處後一一馳啓○戊辰備邊司啓曰廣寧陷沒若是眞的則征勦之擧必難容易惟當遵養以待而近年以來連遭凶歉軍餉已乏天兵陸續萬無接濟之策山東糧餉不可不懇請運到登極使今將發行齎擎一本以陳切迫情形在所不已而登極進賀事體極重兼付別事委屬未妥進京之後以此曲折使之婉曲呈文本國奏文則令承文院急速磨鍊順送于聖節使之行事理順便傳曰依啓○遼東總兵李芳春送賀儀傳曰李總兵差官以厚禮優待○下諭于登極使吳允謙等曰上年柳澗朴彛叙不爲候風貪程催發竟致渰沒深用慘惻切勿貪程各別詳細候風粧治舟楫十分堅完更加謹愼入往假㺚屯聚海島云尤加戒飭勿泄中朝征勦方略調發兵糧等事一一詳探以來倘有我國冤痛之事則以死明卞且如有問自我國入討事則以關外盡陷以我國不敎疲卒罔知攸爲事隨事善答○己巳傳曰觀此西報假㺚歸順者甚多而毛將時留鴨江近處作挐生釁至於滿浦亦送唐人云李馨遠誤事非一速爲拿治令毛將隱避宣鐵間而唐撥唐人竝使盡撤事各別急急議處○左副承旨朴弘道啓曰差官出去後監軍未來前推鞫速爲事前已蒙允矣今者張守備將爲發程而王副摠差官又爲入來云若待唐將盡無留館者然後方可爲推鞫則雖終一年無可行之隙矣傳曰唐人豈每久留乎近日連有擧動奚暇推鞫乎當觀勢爲之○諭接伴使李廷龜曰下敎下諭幾度乎毛副摠軍兵結陣江邊與賊交鋒而諸唐將各送撥兒于義州諸唐人江邊處處往來如織則有何一毫所益乎古之善用兵者必不使敵人先知軍機貴密故也各別善爲周旋期於動聽唐撥唐人速盡撤回俾無不測之變○傳曰竊聞避亂唐人遍滿圻邑關東云此必彌滿一國也雖非此賊豈非可憂乎急急各別議處○庚午三公啓曰昨日入侍瞻望天光尙進翼善毛冠臣等不勝憂慮終宵無寐昔世宗大王有不安節詔使之來不克親迎己丑季冬尹根壽齎奉勑來我先王祗迎於闕門外卽今初夏風氣不佳前頭大禮稠疊初八日祇迎詔勑闕門外權行實合調度聖躬之重答曰當觀予候爲之○傳于備邊司曰凡唐人所爲接伴使接伴官等全不周旋而至以問安謝帖不關事諸唐人上來如雲亦不能周旋況望其竭死力安國家乎至於朴鼎吉自上擇送而見監軍非一二度尙不以死周旋其意亦未可曉也急急議處○傳于備邊司曰昨見西報山東諸將爭欲出來梁監軍亦請來而陶軍門游監軍諸唐將出來者甚多云雖非此賊我國果能無事乎試以近事言之李廷臣首從折銀之請朴鼎吉無一事周旋分送唐將于鴨江中流上下撥兒竝送于江邊列鎭招募假㺚跟捕賊將竊聞避亂唐人漸滿畿邑當初本司不體下敎終至如此不亡何爲痛惋罔極至如吳靖只呈揭帖于監軍略不周旋直向他唐將所在處云其可謂使乎尤極痛心不可不下諭警責竝速議處○諭接伴使李廷龜等曰毛將不有監軍之令招募假㺚輕擧生釁至送唐人于滿浦等處必有不測之變矣急速以死善爲周旋毛將速回宣鐵而江邊各處撥兒唐人一一盡撤依前使我國報邊各別竭力盡心使必動聽○辛未特除許任爲南陽府使崔濩爲司諫尹知敬兼輔德朴光先兼弼善朴升吉掌令徐國楨應敎李敏求校理南溟羽兼文學韓定國獻納韓暉正言李慶益副修撰李元曄爲順天府使朴成章司僕正○傳曰郞廳十員極擇啓下唐人出入時不離跟隨○傳曰來二十日桓祖大王國忌也行禮未安令禮官議處○大司憲鄭協執義尹讓掌令朴思齊持平任章啓曰臣等所失與諫院纖毫無異而玉堂處置之際顯然區別一遞一出之間有駭物情請命罷斥臣等之職答曰勿辭○傳曰唐將分接各家則兵郞二人率捕盜軍官部將禁軍軍士十分嚴密譏察而太平館沈㤿家大將當日內急急書啓譏察○備邊司啓曰看得龍川府使鄭斗源狀啓陳繼盛朴庚生等密言于臣曰奴賊二千餘騎爲殿以芻人爲先鋒從灘掩襲事在一二日內急急先通于義州昌城等鎭云斗源所報二萬㺚賊臣等不以爲大懼浚謙先報虛聲臣等不以爲幸者蓋以粗有胸中默算而預定者也此虜長在用兵動必萬全野穀未成之時其亦全師遠鬪乎昔鮮卑不芟其麥劉寄奴過大嶺喜動顔色使我邊上暫遇虜警亟行淸野使一口老弱不留數升穀米不遺彼必不能深入此臣等之恃而不懼者也如使虜五六月動衆來犯是出於下策虜安得全勝而無損乎完顔之賊小伐而大來徐攻而淺取今日以一枝兵虛聲恐喝使我疲於奔命不能農作卽吳人肄楚之術又用剃漢作爲先鋒使敵盡力攻打而虜人精銳固自無恙卽孫武三駟之法也深恐此賊用此困我此臣等之常懼而不以爲幸者也古人云守於江勝於守險沿江數百里設連珠砦一里之內江流深處只設烟臺使之晝夜看望淺灘等地稍設兵將使之固守俾敵騎不敢肆然橫渡此在元帥以下當事之臣料理規畫不待臣一二狡虜厚賂剃漢探我虛實河瑞國金彦春輩常常言之我國則一番偵探尙不得爲之義昌兩鎭時或遣人草山而望之取其言以爲偵探謂之望遼山草木則可也謂之探建夷情僞則左矣宋臣范仲淹守西州私送人于元昊後世不以爲非頃者朴葵英稱以巡察使軍官巡察使自號冤㦖露章馳啓此言甚正臣等不能防塞葵英之行罪關大義便欲引咎而不敢也請將此事意元帥等處密密下諭答曰依啓啓意則好矣但雖或淸野而此賊不爲攻城取糧乎泰山壓卵之勢其可以淸野勝捷乎大槪不來則大幸矣來則雖韓信更生孔明復起以我國人心兵力萬無式遏之勢宗社危亡指日可待豈非大可懼乎先王亦嘗憂之矣卿等勿輕此賊幸甚幸甚自號冤悶殊極可駭然此必因此欲爲遞免或有他所以而然也我國人心之不達權變類如此卿等又何因此有所云云乎更勿爲如此之言○新闕營建都監啓曰靑瓦所用焰硝金純及張遠等句管煮送事持事目下去而或以未付職下去未久或以新設之局未及煮取本所見儲乏絶將爲停役極爲悶迫焰硝有處廣加見聞艱得一二處而價本倍重本數各樣撙節用餘木端只有三同而所貿僅滿百斤靑藥煮造役多而功少若加得數三同之木則可貿三百斤請布物所布綿三同移用傳曰允○左承旨兪晋曾啓曰陶軍門待我國往來使臣極其優厚至於護送渰海陪臣屍柩其忠厚於我國之意至矣守土之官不體朝廷之意使其差官舟兵嗷嗷待哺典衣以食張守備至移書于接伴官云極爲未安優給糧饌各別厚待多備酒饌一番慰饋過海糧饌亦依下諭優備給送李守備一行請令一體施行傳曰允○壬午諭于監軍接伴使曰監軍必欲明日入京云凡唐官所爲接伴使隨事周旋則萬無不從之理矣皇勑久留一日程予亦知極爲未安而但監軍非如天使卽爲復命之人雖一二日差退入京有何所妨況十九二十日連吉云今夜更觀雲散快晴下諭後卽爲發行事卿等以死各別盡力周旋勿如上年天使時窘迫失儀○接待都監以大臣意請速行迎勑答曰今日大臣催行如此事而何獨緩緩於告急邊報乎三日留碧蹄豈我國所知此實接伴使等不能周旋之所致也大槪上年迎詔時雨下如此天意可知豈非可懼之甚乎達夜耿耿雖曰皇命決不可冒雨迎受宜勿爲此言○傳曰庚戌年天使時亦以臺諫避嫌多有辱國之語監軍入京後擧動臨迫時避嫌等事一切姑停使勿嗔怒○傳于備邊司曰朴葵英無事入往與否未可知將來東搶尺童所知本司不體予意將使宗社危亡予不更言當日內急急善處○以吳允謙爲同知中樞府事洪堯儉典翰韓暿執義朴有章朴來章副校理李慶益金蓍國正言李明漢修撰柳命立待敎安獻徵檢閱○大司諫兪大建啓曰昨日掌令鄭弘遠啓辭同僚發言於席上臣以彼旣呈辭監軍將入慮其紛擾止之則獻納韓定國大言曰大臣於備局衆會言曰臺諫無耳目乎不可不論列云臣更問于司諫崔濩答曰吾亦不聞但獻納力言必有所聞不可不從故以至入啓臣之罷軟之罪大矣臣亦發言曰安岳郡守兼防禦使則自備局議薦例也頃日之政吏曹佐郞申恜不問備局不有堂上以子擬父擅書首望至於體使辭職堂上待罪當此虜騎臨江之日微末一郞官縱恣無忌使體臣不安其職揆之事體不可不言云則同僚營護終始搪塞臣忝在長官爲同僚所輕侮請命罷斥答曰勿辭○己巳司諫院連啓請收方俊豪等親受加資不允又啓大司憲鄭協等煩瀆避嫌請遞從之○獻納韓定國啓曰不敬貳極是何等罪而敢肆曲庇乎大建又謂申恜自書其父名欲爲論啓此則南溟羽書其草又書單子而欲爲專擅傾陷同僚之謀也大建今反昨說以子擬父望爲言詮曹自有堂上豈有郞官自擬父望之理乎往年大建爲吏房承旨其子纉曾參望受點是亦大建自擬其望乎臣雖無狀豈可與此輩相較請令遞斥答曰勿辭○司諫崔濩啓曰昨日獻納韓定國發言曰鄭弘遠犯馬之事兩司默無一言大臣深責臺諫云兪大建問臣曰司諫亦有所聞乎臣近患面腫全廢出入故答之曰吾亦不聞但大臣已爲啓辭同僚亦旣發論豈可中止遂相議搆草俄而大建曰吏曹佐郞申恜自擬其父於安岳吾欲竝擧云臣與韓定國共言曰此說萬不近似人雖無狀豈有以子擬父之理乎大建亦以爲然矣卽見引嫌之辭退有後言添入同席未嘗詰之說詆斥至此決難仍冒請遞臣職答曰勿辭○吏曹參議李挺元啓曰去政申忠一安岳郡守首望點下尋聞安岳兼防禦使故入啓改差今見臺諫避嫌佐郞申恜不問備局不有堂上以子擬父擅自首望云安岳差出之時申恜在于依幙臣謂佐郞南溟羽曰申忠一爲嘉善則例無相避擬望似無所嫌書於首望而臺諫以此引避惶恐待罪傳曰勿待罪○備邊司啓曰此賊連陷天朝巨鎭其勢已滔天矣至今不爲東搶者非愛我非畏我也只以專力於西誘我請好今則輕佻是事搆釁已多監軍過海似有經營之事此賊狺然之志近必益甚臣等雖極愚昧豈以長江可恃遽弛防守之計兔藏獵盡理之必然其爲兇計豈但垂涎於毛將而已哉下送之兵南關精銳關東軍馬次第調入以爲遮遏之意昨昏纔已啓辭此外禦賊之策亦與料理以處矣傳曰依啓百萬精銳設或調發人謀克臧乃可轉危爲安若人謀不臧則終必爲敵用監軍久留京城或仍住安州禍必不遠此事各別詳議勿避人言竭誠善處○梁監軍入京王迎勑於慕華舘接見監軍於仁政殿監軍名之垣字孟堅號丹崖登州人也丁未進士至是起復爲河南按察副使充遼東南路監軍越海以來天子以我國敵愾降勑奬諭欽賜銀三萬兩使之分賜戰亡將士兼爲陣上軍兵犒饋之用王留置宮中竟不出監軍貪汚無恥作色目巧取多至累萬兩銀還朝之後爲科官所論削職爲民追徵銀七萬兩云○勑梁監軍隨身書曰勑河南按察司副使梁之垣玆者奴酋犯順天討方張三方布置旣分登萊爲南路特命爾爲南路監軍一方軍士屬爾主管齎勑宣諭朝鮮爾其稟成經撫多方開諭鼓舞使其住兵要害以襄㺚伐衆逃竄者一面宣德賑恤仍董率將官招納東土一帶拒賊良民選銳充兵共爲防勦麗兵犒賞及軍中錢糧器械等項倂要淸査明白報該撫摠覈務期音息時通以成猗角候大師旣集約期進討爾須躬督以陳鼓勵朝鮮登遼各將奮勇勦殺一切功罪逐日記錄聽候處分戰守方略會同南路道鎭討議取裁該撫以行仍聽經略節制如事可自決者遠在閫外許爾相機行事爾旣專莅一隅責任尤重須悉心審畫集事奏功用副委任至意爾其欽哉故勑○傳于都監曰如有唐人出入之事則接伴使接待都監十分善爲周旋使勿出入作挐如有外方出送之事則譯官不離隨行○傳曰監軍明日下馬宴時若發請兵之言則先問監軍之意善答可矣十分察爲○傳于營建都監曰施文用限監軍回還間入置于仁慶宮內或他深僻處○傳于備邊司曰監軍入京而辦銀之策尙不講施必有窘迫辱國之事矣急急議處○傳曰天使支待無一物不用民力而例歸該司消耗不得爲後日之用每致臨時造辦之勞深可駭痛今此迎接都監凡大小床卓什具物件一一錄啓以備後考○戶曹啓曰軍門經理時無頭目分等之事今者監軍到京之初旣以分三等書示其意專在於欲得禮物也入京之後全無贈給則非但頭目輩作挐生事監軍亦必缺然且門下一二等輩皆是監軍親切用事之人似難都無贈給之禮其中靑鞘刀元卜定之數二千柄外方未畢納則似爲不足一等以下遞減一柄宜當傳曰依啓靑鞘刀子上納數甚少自外措備以給○備邊司啓曰伏見陶巡撫咨文乃置買戰船泒撥水手以備征勦事也我國自壬辰以後船材産出之處斫伐殆盡許多戰艦不可容易打造而咨內事意十分懇切豈可搪塞以孤盛意哉百隻戰艦卒難措辦當以數十船隻分付該曹或換貿或新造以送而第上年詔使之行善手長年盡沒旅順絶無操舟駕海之人此船運去其路無由請令承文院以此回答傳曰凡事以直善措回咨可矣竊聞登州戰艦商船舳艫蔽海云而必求於我國其意難知今可以壬辰亂後船材盡赭勢難應副云而設或造送以末端措辭結末如何十分詳議善處○接待都監啓曰頭目四度贈給雜物已爲磨鍊矣應用白扇二百二十把油扇一千三百八十把靑鞘刀一千七百四十四柄必須預下工曹然後可無臨時顚倒之患白扇前後卜定一千八百把油扇九千把靑鞘刀子二千柄其畢納與否不敢知而頭目贈給之數如此矣傳曰知道近日唐將往來如織何可一依天使時例給乎況上年數僅三分之一決不可充給別樣議處○宗親府啓近來宗室困苦之狀尙忍言哉今者故蓮城守子永原守元吉與曺鸞瑞奴婢相訟于安山地郡守結縛囚禁困辱之狀口難形言郡守雖不知何許人相訟之間自有三尺而祖宗支屬擅加三木累日不放極爲駭愕且元吉持身無狀擅自下鄕以祖宗遺體自陷於縲絏之中辱極祖宗羞深王室安山郡守及永原守請竝先罷後推傳曰問于本道覈啓○侍講院啓曰王世子監軍接見時措語及自稱之辭問于師傅則領議政朴承宗以爲依上年天使時例似當傅左議政朴弘耉以爲邸下與監軍相接時宜自稱不佞詔使時亦以此議定矣接宴時先以聖皇萬福次以大人特膺簡命奬率水兵遠涉滄海躬冒危險令人驚心不佞竊不勝瞻慕之至繼陳奴賊猖獗遼廣連陷凡有血氣孰不痛惋用張九伐犂庭掃穴深有望於大人以此意好爲刪潤措辭則未知如何云矣答曰其中用張九伐一款係是軍國事王世子措語必不用之世子之職只問安視膳此大人以下云云之辭未知如何況末端一款尤不當言及如或問征勦事則軍國大事不佞何以知之父王常以關外連陷痛憂罔極至於征勦事則唯在老爺勝算云云勿言他事似當更議于師傅增減議啓承宗弘耉啓曰聖敎約而盡情請以此措辭○傳曰唐船自龍川鐵山來泊淸川浿江則是唐船遍滿我國江海也安有如此事乎令備邊司急急議處無貽後悔○秘密傳曰唐將每欲留直路必釣賊鋒也速令引避海島山郡姑勿使賊詗知以防不測之變○甲申傳于備邊司曰朴葵英無事入往與否未可知也將來東搶尺童所知本司不體予意胡譯及鄭忠信書久不入送坐見宗社危亡予不更言當日內守禦之策急急詳議善處○備邊司啓曰皇勑徵兵事關係極重在外元任大臣請各往問而聖旨不准在京原任大臣不可不問郞廳屢進空回請遣有司堂上往議稟旨俾無後悔○傳曰可諱文書一切勿出朝報○領議政李元翼十六度呈辭遣史官諭之曰如可勉副何必致煩卿病中之慮至此予非不知卿患證未易差復而只緣國不可無卿用是惱心未得允從可不限時月任便調理以遵前旨幸甚○傳曰非但邊事日甚監軍入京之日政院何敢怠棄職事一時出去乎極爲可駭愼勿如是各別盡心察職○王接見監軍於南別宮行下馬宴王曰天朝聖化方盛而奴賊敢生梗化之心仍致遼廣連陷以天朝堂堂威靈何至於此耶監軍曰此賊稔射天之惡久矣而邊臣狃安置諸尋常致有此變當與接伴使密議一一通告又曰國王忠義天下皆聞而世子聰慧知禮不勝欣賀王曰奴賊時在何地征勦之期願聞其詳監軍曰王巡撫失守之後西㺚助兵已爲恢拓故奴賊退遁遼城矣但遼兵則恇怯喪膽無復振作當調發陜西㺚兵大軍齊會然後可定師期王曰因小邦走回人聞關外以東盡爲賊藪小邦臣民莫不喪膽今聞大人之言深用喜慰但關外亦有兵馬耶所領將官誰耶監軍曰戰敗將卒不許入關故方屯關外而關內則二十萬來屯將官則李懷信及杜松之姪以摠兵來守此則俺所知者而此外將官何能盡擧奴賊孤軍深入天朝大軍齊集則殲勦不難國王勿用憂慮王曰熊經略王巡撫今在何處監軍曰熊經略勘王巡撫待罪而廣寧失守專由於將官輕敵出戰終見失律敗衂此豈熊臣之罪哉王曰水軍調發幾許咸集於我國耶亦由他路而進耶監軍曰水軍調發之數則二萬而或由旅順而進或出來貴國而然其勢當咸集於貴國矣王曰大人出告示嚴禁一路使小邦殘氓得免擾害小邦臣民咸服淸簡之政監軍曰一路屢受厚恩不勝未安俺當正己禁約下輩而俺已先犯恐多貽弊俺何敢不爲盡力禁約乎王曰明日謁聖後欲行宴禮而但時氣尙熱恐勞尊體請明日行宴禮明明從容謁聖監軍曰俺上年十月乘舟浮海不得展謁文廟者今已半歲玆欲先行謁聖矣○乙酉傳于備邊司曰邊臣告急之報沓至而何以久不議處乎事勢甚急京炮手二三百名下送于都元帥處直路把截又傳曰江水雖與霖潦時有異善爲隄防則豈使胡馬飮江乎凡賊路可疑處急急設策堅守以遏凶鋒○王幸南別宮接見監軍行翌日宴監軍曰昨見世子英睿動人無任欣賀竊願勤讀古書而已王曰楊經略及顧熊朱梁諸大人今在何地做何官耶諸大人受命東臨惠澤彌洽不穀思之不置耳監軍曰俯問至此可占國王盛意楊經略方在獄中免罪難必而朱翰林遷拜南京禮部侍郞今則辭職歸卿梁有年熊化皆以參政還家冉登在司禮監劉鴻訓在喪楊道寅陞大理丞顧天峻方聽用崔廷健出補外職劉用則不知矣王曰楊經略受命征倭小邦感戴倘或不免豈不矜怛監軍曰俺見路左有去思之碑已知貴國之不忘也雖在縲絏中皇上亦知其無罪矣○接待都監啓曰監軍自書一票要貿各樣物件數目極多監軍所求不可不應副而至如副揭紙乃咨文紙云一十張猶患難得況一千張之多乎其中可備之物自都監當爲措辦而弓箭書冊銅器及能走馬請令各該掌速爲備待傳曰知道見此票文極爲浩大我國豈有五百里能走馬乎紙筆亦減給而書冊中可諱文書則切勿示之○傳于營建都監曰仁慶宮之役至今未畢予心不安人謂斯何慶德宮些少之役如是延緩尤爲非矣此宮之役爲先速畢又傳曰海西材木當初不爲斫伐則已矣九千餘條斫伐曳下接置江邊而至今不爲輸運過夏則腐朽不用矣急遣宣傳官詳細下諭斯速載運又傳曰監軍明日謁聖時依上年例宣仁門堅閉別將譯官定守○庚寅傳于戶曹曰監軍以下發賣物貨若如上年不卽賣給則久留必矣其中國用可合之物則擇藏本曹而不合之物分給市民方便善處可矣豈容只令市民爲之欽賜白金下之則以此計給○推鞫廳啓曰知順順男累度烙刑傳旨內各件辭緣反覆窮詰而終始固諱不爲直招至爲兇詐加刑得情金環毛乙老景仁種伊香雲等則昨日推案入啓已請刑推矣忠立春同凡孫麻赤莫同世褔愛玄龍伊萬金金同山輝所供如此竝刑推得情何如義忠則自稱年十五得信則自稱十歲所見容貌亦似實然姑爲仍囚待後處置何如答曰允知順順男徐爲加刑金環毛乙老景仁種伊香雲忠立春同爲先刑推凡孫等姑爲仍囚○傳曰畿內之民纔經詔使之行又値旱災之酷予甚惻然日次生物限今年間日封進○接待都監啓曰監軍出小帖於旗鼓官曰張通官催所賣物又一日矣不見一件來看何日得完打聽國王回揭何時發出往時欽差七日卽發本道來此七日未能束裝而一揭三日不得回音負君命而誤軍機甚矣況遼民累千累萬望賑甚急約在開月十一日安州開讀初一日必要起身旗鼓執此諭通官卽繳云矣傳曰必以折銀一事生怒而如此也詳議善處○備邊司啓曰監軍秘揭中說話當有回答不爲預講臣等經先往見恐未免終始參差前日本司諸堂上獻議速賜批下停當後臣等會同接待堂上接伴使依傳敎往見接話以試其意而處之宜當傳曰壬辰丁酉年亦有收議之事乎予每以收議爲不可也自古帝王臨大事決大策必有一二臣同豈遍問盈廷之議乎歷觀古史莫不如此有何停當之事乎一依前後下敎詳細善諭關外盡陷賊兵東搶以中朝兵力亦難收復遼廣況我國積弱殘弊乎以此情形據實陳諭可矣予言止此卿等更速議處○傳曰河瑞國等死於國事無愧古人而優恤之典未見擧行各別着實擧行爲正言○壬辰傳于營建都監曰募軍一切不爲願立云何不預詳察處只四五衙門宮人入接處役事本非大段而玩愒日甚始役無期是何故耶各別詳議從速始役他提調雖有故沈諿以無兼管之事除授已久累日不仕何耶各別勤仕督役○義禁府啓曰贖金免罪人上年詔使時亦有此擧其單子則落點後還入竝與呈狀自願募納者而別單錄啓時未啓下其後定配者只崔震立李景仁而已此外無他書啓罪人請就前日單子中特賜睿裁傳曰前後罪人速議大臣○備邊司啓曰近來官方漸淆難可激濁凡議薦時諸堂上各擧所知臣等三人就其中抄出以啓矣參望之人及薦擧堂上書諸冊子藏于櫝中如李應順韓訒之貪毒虐民者薦擧堂上請輒卽推考斷不饒貸臣等亦爲待罪定爲恒式答曰依啓○戶曹啓曰以辦銀事議于大臣則朴承宗議前承聖敎欽賜銀將有所用此非臣子所可請出者也皇勑內事意尙未得奉行賣頭和賣似不必盡從宜令都監據理開諭朴弘耉議今此辦銀之策上敎不啻丁寧有司之講究多方而纔過詔使公私罄竭議罪贖金之事今方稟裁屬玆人窮財竭之時亦難多得發賣之請旣不可阻塞辦之之勢又如此其無術請前後欽賜中抽若干兩命付有司以救目前之急容令退議措辦以當抽用之數趙挺議零星收合必不當三萬之數如不得已欽賜之銀似當除出其半以副急切之求答曰擧一國之力豈無可備之路而如是啓之耶置之尋常不爲料理到今云云責有所歸矣今日國事尙忍言哉自上雖或有一得之見下敎非一而諸宰臣不爲體行朝廷分付邊臣不行譬如人體血脈壅滯不通何以爲國辦銀事戶曹極力措辦接伴使善爲周旋則豈有今日辱國之事乎欽賜銀除出來亦已下敎何待大臣之言也我國之人本無遠慮每欲救目前之急實非長遠計此銀堅藏於大內雖一分何往沒數下之亦非所難但此皇賜之銀戰亡將士家亦當分給何以徒救目前之急而使皇恩歸於落莫也理財之道不可無儲此後又安知或有天朝差官之行乎自今各別預詳料理善處而一邊使譯官極力周旋俾無勒捧高價之弊某條方便拮据給價○接待都監啓曰昨日監軍送牌于朴鼎吉處牌文本意則每站茶啖折銀及在京時每日坐支銀兩監軍以下鋪陳隨行員役等鞍轡衾枕等物竝皆裁革之意使臣等啓知故出憲牌矣傳曰知道議大臣以處○傳曰今下欽賜銀一萬兩戶曹參判色郞廳受去勿令虛疎十分堅藏國用可合之物爲先給價一一書啓其中龍補兼金珠玉紗羅綾段國用可合之物勿令先爲發賣十分詳察爲之○癸巳傳曰我國雖曰疲弊豈無調銀之他路而有司不體上命不爲用意預措每欲除出欽賜銀於未告廟之前不幾於褻君賜乎禮不當如是第聞該曹方爲渴悶故以頃年欽賜之銀下之今後切勿徒恃此銀各別預詳察處○大臣上副使啓曰當日早朝監軍出名牌請邀臣承宗廷龜鼎吉書示大略有三件說卽請兵請糧買船隻事也承宗相議口號令鼎吉執筆書示問答將畢欲取單子啓知馬都司答曰當以此告于老爺覽訖當依命明早待俺出示卽謄啓國王還此單子云臣等以今日備忘內監軍勿往義州移避海島事唐人唐撥撤去江邊事措語書示則答曰稟議老爺云馬都司仍爲袖去造船重難事則馬都司先爲發言故臣等又先書示於許多問答中其問答辭緣當待都司出給單子一倂書啓而馬都司袖出監軍議單一件卽爲入啓矣答曰單子速令善諭取入馬都司爲我國致誠如此且言曾有功於我國云各別厚待贈物以慰今後凡事更加周旋之意卿等後日相見時亦詳細言之○甲午義禁府啓曰前後罪人議于大臣各其名下罪目懸錄別單子書啓矣上年書啓單子落點者八十八人內納贖蒙放者只二十七人拘囚流竄之餘家業蕩敗雖欲免罪從何得金徒有贖金之名而終無其實至於呈狀應募者則其財力可以辦出而單子時未啓下自下不敢輕議且保放者通共九十九人遠者十年近或數三年每五日點名而已旣不按獄又無疏釋之期其中豈無可贖之人乎似當稟處而臣等不敢擅便請令大臣議處傳曰允○傳于營建都監曰關東材木久不上送將爲幾盡腐朽云當初何不參酌斫伐乎各別議處○辛未司諫院連啓請收方俊豪等加資又啓曰今年旱災之酷近古所無粤自春初已迫秋節暵乾日甚野無靑草鋤不入土西成望絶大命近止而頃緣多事荒政尙未講究奢侈依舊靡費日滋未及卒歲而老弱溝壑丁壯攻刼潰裂之患可立而待思之至此不覺氣塞夫荒政以豫爲本措置失時則大寒索裘事無可及請令該曹講定節目入啓下諭八道監司急急擧行以爲善後之策至於京中經費外方支供務從儉損且令法司抑奢禁酒等事另加申明以爲節用救荒之助答曰已諭不允他餘事依啓○傳曰監軍以義州昌城巡視事至書于牌文而昨日宴席上諭之不從令接伴使接待都監急急善諭勿書于牌文而後日大臣往見時亦極陳邊上危急不可輕往之意期於動聽○備邊司啓曰典冠典衣各有主者使臣差出自是吏曹事前後聖旨特令臣等差出吏曹則十日九病臥家閑眠反欲使臣等聽命於渠朝家大小除拜盡令臣等預聞則雖犯專輒之罪猶可明目張膽別白言之如防禦使臣等所句管者隱諱不相議公論激發之後游辭啓稟而已至於使臣備擬則吏曹列書雜頉來議于臣等臣等依傳敎備望可矣當此監軍在京早夜無暇之時何能往問於吏曹乎國家之待吏曹太優視臣等太薄此由臣等嗜利無恥之致請令吏曹逐日仕進如或稱病則依臣等例政院出命牌使之同議定爲恒式傳曰依啓防禦使事責有所歸矣聖節時急之使尙不議薦何以爲之乎牌招事下敎已久速爲議啓來月初旬間發送○王接見馬都司浦都司張都司戴都司○乙未傳于侍講院曰世子接宴時師傅賓客竝進○大司諫兪大建啓曰聖上事大之誠上格皇衷欽賜恩典前後稠疊而未有如今日勑褒賜銀便蕃之盛擧也告廟親祭後宜有次第擧行之典而該曹泛然以遣官代行爲啓使莫大盛禮有若尋常告事者然其於臣民顒望決然甚矣該曹所失如此而臣等未得隨事糾正以致物議譁然且廟堂備陳銓曹行私亂政之事而謂臣等噤默不言昨日又見廟堂極斥銓曹至以防禦使隱諱差出爲言臣等怵於勢焰趁未論列使廟堂公議鬱塞不行疲軟之失尤著請遞臣職答曰監軍留館之日勿爲避啓事前已下敎矣設或有可避之事何必今日爲之乎他事則未知矣禮曹事實出於無情有何可論之失乎勿辭勿煩○大司憲南瑾掌令朴升吉啓曰我國受皇朝異數前後非一而今日之降勑褒奬恩賜便蕃非前日之比告廟親祭在所不已應行莫大之禮當爲次第而該官不此之思以遣官代行入啓大失臣民顒望臣等不得糾正坐致物議不但此也前日備局歷數銓曹政事間所失至以臺諫噤默斥之無非臣等不職之致請遞臣等之職○執義韓暿司諫崔濩獻納韓定國正言韓暉持平閔𦸂啓曰皇賜莫大之慶固當親祭告廟而禮曹雖請代行其節目之次第擧行者何待大建而知之至如安岳之差出銓曹不察陳啓待罪亦可見無情之所致也大臣乃以怵於勢焰趁未論列爲言其心所在斷可知也大建之自除此職每以傾陷爲能事伺隙輒出欲逞肝肺此則聖明之洞燭也兩司旣承監軍在京時勿爲避嫌之敎大建旣避臣等不得不來避請命遞斥答曰勿辭光海君日記卷第一百七十六終○朔丙申正言李慶益啓曰今日臣民奉揚盛烈則告廟親祭宜有次第而典禮之官泛以遣官代行入啓致有物議而臣未卽紏正且銓曹雖有不察旣自待罪仍請改差則似無深罪之事然大臣之斥不可掩置而適際監軍之留館故於諫長之簡通司諫崔濩以監軍留館不知如何爲答臣亦以鄙意書送矣大建徑先獨避累書臣等之名欺罔之斥固難免矣請命遞斥諫院官亦以此引避俱答曰勿辭退待物論○備邊司啓曰監軍出給議單所當逐件回答匠役初不帶來造弓箭鐵騎鞍轡等巧匠取用本國給與口食云依其所言令平安道調發近邑工匠使之聽用馬匹雖是本國所産而良馬鮮小不合戰陣是固監軍之所洞悉也至於撥報所用必以快馬當之如衙門入把若干匹猶可辦送而撥卒亦將撤罷二百之數不必準副也銃手本國雖有鍊習之兵率皆不精壬辰降倭雖有若干率皆衰老無用若欲敎鍊營卒則另擇其中三四人當令聽候矣至於鉛鐵雞翎膠鰾紙皮之類皆是不緊豈敢算價而准充乎自當隨便造送但末端所言弓角硝黃我國所難得者煩乞貴道特分軍需之餘以濟小邦之急不勝幸甚請將此意措辭呈文傳曰依啓凡工匠自我國董役造送可矣當此人心不測之時各邑工匠使與唐人混處極爲不當此則以死堅防○丁酉持平閔𦸂啓曰大司諫兪大建淫縱無行瀆亂倫紀及叨此職唯事紛拏受人指嗾攻擊相繼數日之內已至十餘渠之前後避嫌皆不退待至被禽犢之劾而尙且擧顔行公豈可以人理責之幺麼老物久在言地壞亂朝著至於此極請命遞差以爲乘機作拏之戒臺諫規例有可啓之事則先通於城上所使之遍告同僚今則不爲先通引避退待固其宜矣同僚引避則凡在同列豈可不避而處置乎謂與同僚小無異同而聯名引避俱無可避之嫌請司諫以下竝命出仕答曰依啓兪大建七十老臣論事規例雖或有踈脫之事其言則實出於公耳國耳有何可遞之失乎不允○壬申司憲府連啓請收方俊豪等親受加資答曰不允○義禁府啓曰保放罪人朴應犀外無遺書啓矣傳曰可贖罪人議大臣以啓且朴應犀告變人也保放十年尙不處置極爲不妥放送除授某職以賞其功○傳于備邊司曰呈文中每以我國兵數云云有若防塞者然似爲未妥此賊兇狡日甚而關外盡陷事局已變勢難以小邦弱卒輕擧妄動願大人深思善處糧餉則若不發山東積峙之穀恐不能接濟軍餉速願奏聞善處云可矣豈可含糊終誤大計乎更加詳議善處且近日自京城至義州數千里之地唐人假㺚遍滿行走賊雖不至此足以致危亡之禍如予昏病遭此無前虜變心肝盡焦在世幾何卿等更加熟議隨事善處以安宗社予屢經禍亂心恙素多近見國事日就阽危罔極無言卿等勿徒畏監軍令接伴使等十分善諭期於動聽馬匹舡隻則好樣勉副亦當反覆商確從長以處且回帖中事予非但多事又因近日病劇未知可否至於匠役決不可送也卿等不見先朝黃鶴齡之事乎況今怨國者如林而加以唐人行走出入全不譏察約矢投書等事意外變怪不久必出如送人虜中可諱之事亦不無煩泄之患宜擧頃日李金男漏軍機之事而爲之辭曰大人前迷劣匠役不可直使聽候館下人旣有接伴陪臣又有當該之官老爺凡所可鑄戎器一一分付則自當及期精造呈進寧有一毫慢忽之理哉善措以答又傳曰監軍以發兵等事奏聞則我國亦一一陳奏可矣如發兵請糧舡隻馬匹等事我國所爲事情勿諱詳奏然後可無意外之患勿爲泛然各別詳議○領議政朴承宗以下啓曰臣等俱詣監軍衙門則監軍令馬都司出接馬都司書示曰梁老爺前送議單專爲兵餉今已數日諸大老有成議否臣等書答曰叛夷天下劇賊梁老爺擔當大務奉勑東來諸大人佐幕參謀必須肝膽相照足以成大功前日議單寡君回揭已陳大略今若逐節更詢謹當奉答都司曰今日梁老爺銜命東來豈止籍貴國之兵共圖進取以恢復遼左矣亦以此賊殘忍酷烈貪婪無厭旣得遼左必窺貴國助兵之說爲楚非爲趙也惟諸大人早圖利之臣等答曰倭寇隔滄海萬里猶能虔劉屠滅況此賊與我比鄰暴虐兇譎倍於倭寇小邦決不可與此賊兩立豈特天朝之叛逆實亦小邦之讎怨此賊存一日則小邦危一日矣天兵大擧征討小邦敢不猗角協助都司曰中國視遼左只彈丸黑子耳安能爲我天朝有無獨惜貴國隔越海外鄰賊咫尺彼旣敢犯遼左亦何有貴邦深爲隱憂貴國治兵境上相機進取此亦爲自完地非特爲中朝協助計也今以中國各省鎭兵戰守自有餘矣但兵家謂或擊其前或撓其後貴國正撓後之兵也中國欲多發兵渡海波濤之險甚爲不便故徵兵貴國以爲聲援貴國調八道精銳分守江上可朝夕至視中國越海冒險難易又若天淵今議發兵多寡幾何可詳言之臣等答曰鴟鴞不鳴終非祥禽豺虎不噬終非仁獸此賊將必加兵於小邦滅此朝食一則爲天朝一則爲小邦自完之計人雖下愚自爲計則來嘗不智小邦君臣西望切齒欲殺此賊之心曷嘗斯須忘哉無論南徼防倭自慶興至義州數干里皆與女眞爲鄰處處賊路處處防守自戊午以來五年防戍閭左盡散國中殘敗言之更塞今難別地調兵就邊上聚合分防之兵可得若干數協助猗角庶可盡力獨當撓後恐來易言大人妙算非鯫生所可蠡測若以遼東爲黑子之地而不能爲有無則恐不然也漢唐都長安尙爭襄平帝都在燕京遼東卽左臂也天下大兵聚集遼廣終不免失守小邦若孺子之失慈母日夜悲呼惟以殺賊爲心特力不給耳勑書發於上年其時大兵集於河西方圖夾擊今日事局與前有異來有擊前之擧而輕發撓後之兵未知如何當欽奉敕意添兵境上以嚴防守以助聲援都司曰貴國兵寡亦稔知之但貴國無他邊只南鄰桑夷北界此賊耳留若干以備倭發若干以備賊卽爲日後撓後之師也今日局勢與去年稍異昨已再三言之但回復勑書須有確議豈可止言添兵兩事便圖塞責乎幸酌量示之臣等答曰兵務精不務多其數之多寡不關於成敗兵無必勝之兵將有難敗之將欲得一員良將以領三軍小邦人才眇然雖有邊上一二將吏未足倚仗是用關慮摠計邊上各處派守僅過萬餘矣都司曰貴國古稱多士豈至今日而乃苦乏人耶今雖調兵尙來進勦或分防要害徐爲擇人亦未爲晩派守萬餘或是今日加增之兵或是該地方額兵也如謂加增僅足萬餘則昌城義州諸處爲貴國要地豈竟無防守乎意者發兵恐爲賊所覺而固吝之耶臣答曰古今天下安有怕賊之覺而吝兵之發乎譬如豺虎當戶但當整理干戈豈可退縮畏懼反促其禍乎西北常額止於萬餘此外合調諸處萬兵益嚴防守以遵奉勑旨耳都司曰回覆敕旨不宜含糊亦須明白申說可言昌城諸處原有兵若干今遵奉敕書又益兵若干今以某將統之見在某處訓鍊聽候大兵進勦協力進取如首鼠兩端游辭活套殊非朝廷屬望之心貴國忠順之大義也先言派守萬餘後言別調萬兵則摠計亦二萬有奇二萬有餘之兵如果精銳再益天朝大兵同心共擧則撲滅此賊何異拉朽今謝表內卽依尊議以發兵二萬復旨可也臣等答曰謝恩表文謹依盛敎都司曰兵妥矣再議餉餉不敢言貴國竟餉我師以我之銀平買於市時價若干發銀若干只省海運艱難耳臣等答曰小邦地勢今大人親履詳知西北一隅山多地窄居民皆以火田爲業稻田絶小每年所收不足以養本處之兵自兵興以來野多抛荒秋穫頓減南方雖有些小之糧過海千里每致臭載卽今西邊見糧一樣匱乏然謹當拮据收拾以助天兵糧餉與小邦軍兵同其飢飽第恐不過數月而告竭也都司曰不特今日至貴國知貴國之道里民情先年征倭之役亦曾參監院軍事三易寒暑經遊頗久貴國事情知之極熟米不産於西北而産於東南是誠然矣但運之登萊道險難運全羅路近而易且登萊載兵載馬尙苦無舡今已差官買之非欲煩告貴國也天下人情無異兵來買糧米價必至小貴貴則與之直不敢抑其情而小與之也如兵果太多又必不敢苦貴國以太難也臣等答曰因李議政聽知大人是石樓公吳爺一家人也卽承先年來莅小邦之示尤不勝感激發糧餉餽之天兵初非難行之事況壬丁年皇上發山東糧十萬斛賑濟小邦軍民至今生齒不滅者秋毫皆帝力也小邦君臣上下敢不竭力遵依但西北生穀之難如前所陳全羅等道年比大旱稅運減縮小邦多官亦停祿俸久矣此乃小邦實情而諸通官亦可知也都司曰今來之兵數亦不多先議與貴國之兵同飢飽深感同舟之義如後來者豈忍其枵腹而見其爲登山之呼則諒貴國不忍爲亦不肯爲也不佞曾記征倭之役壬辰之歲天兵以十萬仰給貴國此時正兵燹之後閭里蕭條倉庾告匱貴國尙爾支撑二番征倭我兵幾卄萬雖有海運半多沒於陽候兵糧過半出於貴國今卽有兵來斷不至十萬二十萬也而貴國二十年生聚回視曩時殷富如何而乃以歲歉爲辭大抵厭苦我師之停泊謂無糧便當返棹耶此或不佞揣摩之過當而再三推却情似有之天朝與貴國義同一家有無原當相通緩急自當相顧何可以中有難處之勢而堅意拒絶乎臣等答曰師行糧從古人所難小邦壬辰年去全盛時不遠丁酉年天憐百姓年年大豊不幸忠淸全羅兩道兩年失稔古語云蘇州熟天下飽蘇州歉天下飢小邦米運專靠於南方而南方匱乏以此敢陳小邦之情反承厭苦之敎豈有此理小邦元無買賣如中國故恐換米之爲難也小邦已差官派送諸道募得米穀將送西邊第慮海路險遠未易得達也都司曰師之所住荊棘生焉則厭苦兵戎何止貴國不佞所言非有他腸全羅抵宣川等處固是海道不甚遠亦不甚險先年往來順天海道亦頗詳知如肯募東南米穀當無慮海道也兵糧略有次第請言買舡遼民避亂貴國特其暫耳久住原是不便況中有騷擾生事不可不善爲處之梁老爺遵奉勑旨內有言願歸內地聽憑遣留然遣之內地非舡不可來舡只可粧兵不堪度民原欲發銀買舡非買船卽買木雇工造之如貴國肯爲買舡百隻便可以登撫所買之舡卽載遼民以去是誠一擧兩便之術也繩纜諸物自當備之必不敢煩貴國也可明言肯買若干以便送價臣等答曰下示三條內買舡似易但舡材在深山大嶺中當此農月斫下不易私舡中稍完固可以濟海者或募得或買辦可得若干數時未湊集難的其數遼民久困於弊邦聖旨又欲其遷內敢不悉心竭力奉以周旋都司曰謹聞命矣但船有的數每隻該價若干明以示之卽可奉價若干奉銀便爲買船如太遲則無及於事遼民久居貴國亦有不便早遣之彼此均便也果悉心竭力豈特遼民荷再生之恩梁老爺可藉此復命李守備可藉此以報陶老爺聞安州上流有材木數萬今不以荷鍤之民取之而以銀雇游手之人取之此亦不妨此舡宜早不宜遲如約得多少當言之梁老爺明日卽送銀臣等答曰小邦元不算舟車私舡大小多寡立談間未易知之如或抑買小民無知不免怨咨招募聚會可知其大小且知其堅脆方定其價直多少小邦尤欲急急奉行事勢如此過了數日便卽回話管參將在鐵山造舡多費工力僅造三隻安州上流雖有材木恐粧造未易也然到那邊布政使朴燁議妥施行不妨都司曰三事俱略有頭緖當奉稟老爺以聽裁處此外小事不敢煩國王梁老爺又有議單惟諸大老裁酌以覆容明白言之臣等曰昨聞老爺欲巡視昌義而來此固遵奉勑書之意但近間奴賊分三陣屯結於湯鳳之間必廣布細作窺覘老爺動靜無所不至目今灘淺鐵騎豕突急於風雨萬一有蒼黃之事則非但老爺一身係天下安危小邦不能先事預告之罪何所逭也願老爺駐節安州以東濱海之地相機觀勢移避進退幸甚邊上撥軍及差官等竝姑撤罷使賊不知天兵駐箚形止恐合機宜都司曰義州則不可不往見然亦不可不深慮當稟議老爺矣傳曰事係本國存亡亦當以死爭之況此係干天下安危者乎予觀近日大小唐將所爲全無遠慮惟以貪功輕動爲能事日夜憂虞雖陳藥石之言如以水投石小無動聽小無動聽之事此亦天也先發牌文以巡視昌義兩邑聲言伊賊必先知之矣觀此馬都司所言尤極無理安能以我不鍊之卒敵彼數十萬㺚兵乎至如船材事則予旣以兵火後樹木蕩盡爲辭而卿等只以深山大嶺云云似爲牴牾四五度接見諉以彼不發端予意不得陳諭卿等更見極言勿爲含糊以危社稷也○戊戌備邊司啓曰臣等竊詳凡人之畏狀者必禍害切於身然後不計利義之分順逆之辨苟從其所言臣等有何禍害之及而畏懼監軍不敢力爭乎揣摩天下事勢斟酌本國體面隨問隨答而三條呈答之意亦不過是也此時決不可發兵臣等豈不知之監軍所言亦非目下調兵也第要以發兵數目題奏天朝以爲事完之地然我國豈可輒從其言增額書給乎西北見在戍兵摠計萬餘而以交替者合之則可准二萬之數勑內如有發兵挾攻之言則當極陳我國兵殘力弱之實狀敕內只有敕備周防添兵猗角等語則以本國之兵守本國之地其將何辭而力爭乎監軍之來奴賊早已知之邊上恒守之卒亦已知之如無輕擧妄動之事必不以此益挑伊賊之怨臣等二萬之答本非加調新出之說也至於糧餉則唐將言若大軍出來則自有山東等處運到之糧云以事勢揣之則天朝大兵未易來也設或出來我國糧乏決難支糴依上敎或咨或奏速請山東糧可也卽者已來之兵其數不多而如毛將王管等兵前日告匱則應之今日告乏則副之無借糧之名而有借糧之實今當快辦數千石運到軍前以備監軍或貸用或買用則名正事順彼必歡喜比諸隨請隨副未免慳吝之憾豈不逾乎中朝困於叛夷煩言日起無所不疑今者帝敕特降副以精金帝眷罕有似聞監軍回到安州使馬驄齎奏先送云若以遵奉敕意褒揚措辭則我聖上義烈之聲可以洋溢於天下如或以不遵勑意退托爲言則我國家二百年忠順之誠恐無以暴白也關外雖已盡陷藩服之事天朝不可以成敗差殊承文院所撰呈文中今有刪改處付標宜當傳曰依啓卿等之意予未曉也今此賜銀皇恩雖大自念我國小無報效之勞而累蒙稠疊之賜慙懼實多以慶爲憂豈安於心乎至於發兵事所發雖小其挑怨速禍則一也當職騎長驅宗社之危亡生靈之魚肉必甚於壬辰卿等每以兵小發則禍不大爲言與予見不同也大槪關外山河已屬犬羊雖發百萬精兵有何所爲卿等何不明白陳諭乎竊爲卿等惜之馬驄齎奏入往則何不優給禮物致款以結乎更加察爲○己亥傳曰監軍留館自上亦力疾勞動不敢言病朝臣或陳箚或呈告已乖盡瘁之義而況領相每以病不仕至於昨日監軍咨文及西報下敎多有議處事而領相不來須盡心力疾來議○傳于備邊司曰昨日監軍送咨問大將等名號此人入京十餘日四五度接宴曾無一言及於軍機等事而今始送咨極爲可怪今日事勢與監軍受命之時不同中朝大軍進勦之期邈然不知而先問我國大將名號未知如何事係宗社安危回啓十分詳議明白措送卿等一時進往極陳下敎事情以回其聽自上接見時亦當反覆善諭矣他餘事已爲下敎竝速詳議善處回啓若明日遲滯則回還不易支待等事何以爲之如李守備答送事下敎非一而尙不擧行況監軍乎惟卿等痛革玩愒之習急急議啓○接待都監啓曰今日監軍出往江上登濟川亭行酒禮仍欲觀射臣等令武士五六隊各射帿五矢監軍招四中以上各賞酒一大鍾監軍曰此雖非吟詠之時而今日勝事不可無述席上亦欲爲詩而與諸君打話明當奉呈臣承宗曰謝安圍棊寇準飮博老爺職雖監軍宣敕之後時或吟詠亦出鎭物之擧監軍曰謝安之事領相當之俺何敢自擬於寇準乎仍曰在前天使或有只留一日而還者貴國知之乎臣承宗答曰艾𤩶果只留一日歐希稷僅五六日而返小邦至今缺然上年天使只頒詔而無他事猶過二十日小邦之情皇華久留則榮喜速返則悵缺監軍曰俺之所請軍機等事久未停當尙此淹滯殊甚鬱鬱○庚子世子往見監軍于南別宮○撿閱申㥛書啓臣以前後下敎之意往諭于領相則曰天威如此病重有死而已傳曰知道監軍咨文答送後可以發還此時卿何牢拒至此可速出仕議處勿失事機之意更諭于領相○傳曰監軍留館數十日今又送咨而領相不出至今不爲回咨發還無期有司堂上尹暉此刻馳往一一詳問又傳曰曾在上年天使時卿盡心奉職何獨於今日屢入不出惱君上至此乎予意諭之已盡此非大臣引入之時亟出議處以濟國事勿爲更煩之意遣承旨敦諭于領相今日行酒領相旣不落點則雖患心疾只御座後坐侍如有詢議之事以備預問可矣勿辭勉副事更遣史官諭之領相來詣後二嚴入啓事察爲○傳曰逆家奴婢家舍換貿事該曹啓請允下矣更思之此事若不十分善處其間必多橫罹不公失所怨咨之患亦不無有勢力者抑勤冒占之患更令該曹詳細査覈俾無一毫冤枉之事○持平韓正國啓曰臣頃在寧邊接待毛將爲日已久承接之際不無面目之分今此差官之來委致尺書雖無大段說話而臣在言地恐涉私交之嫌敢將元書封進答曰銀子領之○傳于營建都監曰仁慶宮各衙門所造處當初不爲詳審定奪到今至於退築南墻造成太僕雖出於事勢之不得已民怨必多深用憂慮速爲抄啓或除職或給價○辛丑傳于營建都監曰近日多事領相何暇往見仁慶宮乎內司僕所造處詳問于領相速爲始役事急急擧行又傳曰前日下敎邊山莞島無孔高大材木計數書啓用於殿閣勿用於各衙門外處○備邊司啓曰監軍咨內本道隨行兵士米糧一事措辦何處云小邦迤西地方尤甚殘敗加以連歲凶歉公私匱竭拮据湊合隨到隨放寧有蓄積之地措辦之數乎卽今見到官兵其數不多小邦小有所儲固當盡力供給送銀平糴非小邦本意也已令各處官司隨其穀物多少運入軍前以周其急與我士卒共其飢飽日後如或缺乏難繼試令陪臣等酌議貿換亦所不妨之意令承文院婉曲回咨傳曰依啓山東糧餉不可不請來事添入以送○王接見梁監軍於南別宮監軍曰發兵事毛副摠管下人方在此處欲知調發與否貴國若許調西邊留屯兵馬只存模樣則俺欲執此而題本矣王曰大人前日所言船隻今方分付措備今聞車輦松木以舡材幾盡斫伐云此乃數百年長養而華使往來至於遊賞吟詠一朝赭盡行路傷嗟況西路民力蕩竭無形斫伐搬運事勢極難願大人分付禁戢監軍曰此非俺之分付必各營將官所爲也俺來時只聞安州上流有可合舡材而直路則不見有舡材處矣船隻必備六七十庶可載運而陪臣以只備二十隻爲言若非六七十隻則決難載運貴國收拾民間備得六七十隻則斫松之患自當停止矣若以伐松事有陪臣文報則願賜下示俺當嚴禁也王曰船隻今當措辦四五十隻矣監軍曰雖似不足先備以給則俺當相議以處俺行與詔使不同當久留貴國不必餞慰而七將接伴皆不必送李中樞高才盛名俺亦聞之久矣但年高病深似難久留邊上當還送於中路而朴侍郞則年富無病當帶去矣○壬寅靖陵守護軍黃德守因端午祭偸竊銀匙箸命罷參奉下諭諸道物色購捕○癸卯大司諫兪大建啓曰國之大事在祀與戎欲紏吏禮部者所以重告廟也豈料言發禍隨至以禽犢之行戮辱之所謂禽犢是何等罪惡耶彼輩陷人之語不以此則必以逆固不足多卞而臣幸仄朝端于今幾年擢第先朝知遇明時久忝近密又叨諫長如有一毫惡行則何以不發於前日而乃加於今日乎且見廟堂以吏曹政事間事斥臺官以禁默臣以此兩事避嫌之意簡通同僚者非臣一人所可獨當故先爲簡通而已彼以簡通不爲歸一爲非凡臺官避嫌之規何待簡通之歸一乎且以不待停啓爲非其時獨啓之臺官卽被遞斥則停啓之事伊誰爲之乎且以不爲退待爲非則同生及四寸弟之處置也旣不引避又不退待是亦規例乎且以監軍在時以臣避嫌謂之不有君命則前有法府之先避後有諫院之再避者此皆不有君命而然乎臣以白首丹心發此重論未及陳啓反被搆捏何可仍冒請命遞斥答曰勿辭○傳于備邊司曰監軍馬都司所言發兵事極可慮卿等明白陳諭而聖節使之行我國事情須詳細陳奏後可無日後之虞下敎累度而未見擧行之實各別急速議處且梁監軍回咨中當此農月調兵勢難姑待天朝大兵進勦師期相機善處之意添入似當雖遲一日大臣各別議定以送且此回咨所關極重主文之人用意製進與大臣勘定以用可矣何可只令李再榮朴希賢等製進也極爲未安更察爲之○平安監司朴燁狀啓告變人安光瑞安由善及名犯逆賊人等拿囚光瑞由善平壤人與同府人復讎將金良彦有隙誣告良彦因民怨苦謀聚本道軍兵作亂辭連者武將李德符李廷臣及鐵山府使鄭斗源近邑人如張佑邦等甚多逮捕絡繹事竟不實○丁巳傳曰近日唐官滿城久留不還我國大小事無不知之況譯官出入者甚多又安知朝報政目謄書私贈之事乎予中夜無寐憂慮不已三司啓辭及可諱事一切勿出朝報○戊午右承旨朴弘道啓曰昨因傳敎臺諫所啓始以密匣封入矣更思之則今此合司之啓非但一國所共之論也實是皇朝所共知之事則唐將雖滿城有何可諱可密之道哉不啻兩司之意如此臣等之意亦然故今後依前不爲封入矣傳曰依下敎封入○己未監軍送言于領議政朴承宗左議政朴弘耉催復回啓卽前兵糧事也至曰若依前咨事意遵行則俺當完事好歸不然則國王回禮俺何面目更拜乎俺有長行馬及轎夫可以得返速賜決音○辛酉推鞫廳啓曰昨承推委之敎不勝惶恐以朴燁狀啓見之則關西之民謀亂者似甚衆臣等推鞫不嚴張祐邦金良彦等尙不承服極爲痛惋復讐軍中頭頭可疑者急令朴燁密査拿送宜當二十七日前不得爲推鞫故一日爲忙敢啓答曰依啓勿爲惶恐○壬戌兵曹判書張晩下鄕後上箚辭職答曰國事方急卿以兵官之長不可久滯外處宜勿待罪速爲上來○監軍送千摠于闕下催復回咨曰午前不報當以軍律斷之○癸亥承旨朴弘道啓曰白龍虎之罪一國皆曰可誅自上已下梟示之敎而卽者捕盜從事官鄭元弼以大將意來呈草記顯有營獲之事極爲無狀其草記則不忍正視卽爲還給矣請當該大將及鄭元弼竝從重推考以懲營護白龍虎之罪傳曰允○王往見梁監軍于南別宮光海君日記卷第一百七十七○朔乙丑吏曹啓曰今此六月歲抄當啓而前入歲抄時未命下命下後書啓之意敢啓傳曰知道○忠淸道儒生上疏言臣臣等議於文簡公金淨文翼公鄭光弼參判宋麟壽遊居之所建立祠宇請賜褒額下禮曹議回啓曰金淨鄭光弼宋麟壽事業蔚有著稱不唯儀範於一時亦可以輝映於來許同鄕後進之輩咸懷景師之志至於建立祠宇崇奉三賢而上疏請額其景慕私淑之誠有足可尙特賜厥額以示崇奬之意允合聳動之擧傳曰依所啓施行賜號曰崇賢○因安汝止上變鞫問金光煒安汝止乃光煒妻孽四寸也與光煒之女壻宗室陽川都正瀿爭田有隙誣告光煒逆筠腹心網漏之後隱置筠奴乃與其壻謀逆下獄對辨事竟無實得釋○丙寅大司憲南瑾大司諫兪大建執義韓晤司諫崔濩掌令朴升吉李時楨持平韓正國閔𦸂獻納韓定國正言李慶益韓暉等合啓請速下廢后節目及上號事不從此後日再啓不從弘文館亦上箚請之不從○丁卯以鄭造爲副提學申恜吏曹正郞韓玉副校理成夏衍東萊府使夏衍晋善之子附會兇黨奴事爾瞻癸丑獄起與李偉卿等十七人上疏首斥母后之罪遂得登第歷揚華顯超授本職到任之後貪縱無忌與小譯相詰乾沒漁利以爲私獻接倭公貿木六十餘同數日內盡爲私用夷人亦皆唾鄙○己巳司憲府啓曰近日守令强半無恥未資窮者絶無爲堂上者極多以一虎捉得之故資窮者陞堂上堂上者陞宰列此何等恩賞請瑞山郡守尹繼倫元有亨李義培等還收成命答曰照例施賞勿爲煩論○庚午大臣率二品以上陳啓請行親祭仍爲上號不從此後逐日連啓○辛未政院啓辭親祭上號不從○世子詣南別宮見監軍○甲戌梁監軍西還王出餞于慕華舘監軍留館一月兵糧助順之擧竟未得要領而歸王接以虛禮贈送甚厚監軍汰人也亦自封而已○乙亥命渰海使臣家優恤復戶從左承旨兪晋曾之請也○傳曰監軍雖踰沙峴此何時而諸承旨一時竝出使一承旨獨宿政院乎近臣怠慢愈往如此何以責百隷之怠官乎極爲可駭出去承旨竝推考急急命招○以忠淸儒生又請故忠臣趙憲祠額禮曹回啓曰趙憲以白面書生篤信好學當國家之亂非有朝廷命令而糾合義旅奮不顧身屢挫兇鋒畢命戰場其爲國之忠死節之義足以炳耀於一世賜額祠宇以示褒嘉之典固爲允當上裁何如依允賜號曰表忠○司憲府啓曰訓鍊都正安崇善無知愚悖昨日大駕還宮時偃然踞坐於繩床請削去仕版○司諫院啓曰彦陽縣監梁斗南專以肥己爲事吹鐵採玉不計農時流亡殆盡玉果縣監張昕專事剝割赴任未久流亡殆盡請竝罷職○答兩司曰徐當發落○承政院啓曰政府郞廳以急急推鞫事秘密備忘傳諭三公則左右相承受而領相則閉門不開不得傳諭而來云矣傳曰知道領相亦人臣也豈有如此之理遣史官諭之舍人尹知敬承命往詣朴承宗閉門不納不得傳諭故有是啓○庚辰義禁府啓曰合啓韓誡鞫問事議于大臣則領議政朴承宗左議政朴弘耉右議政趙挺以爲兩司人主之耳目大臣卽是股肱也耳目股肱各有所司臺諫合啓臣安敢輕議乎況韓誡初疏指斥臣身被斥於人尤不敢論其罪也傳曰大臣別無可避之嫌勿爲托辭各陳所見○禁府郞尹孝順拿慶尙道人崔今金等十二人來○營建都監都廳權怗上疏請變通都監積弊以寬民力革罷調度雜官以紓民怨勿送金純江咸等道以安民生○鞫廳大臣啓曰李鼎臣罪犯刑房承旨已盡陳啓臣等無容加議鼎臣身爲守令捕賊事目詳細聞之當柳淑之來告也無意跟捕及宣傳之尋捉也退而閑坐其心殊未可知其迹不無可疑鞫廳群議皆以爲不可不鞫問得情敢啓答曰仇賊已捕云徐爲更議以處○庭鞫仇彦從及崔今金等十二人○戊戌黃延監司馳啓黃參政標下王勝以井浦唐舡致敗査訪事出來○禮曹啓曰因臺論戊午式年議處事議于大臣則領議政朴承宗以爲戊午式年臣方在草土不與人接到今何以知之伏惟上裁臣曹之意國家公道只在於科擧自前如有些少不公之言則便罷其榜戊午式年多言未知何據而其時臺論重發己未冬臣就正忝冒憲長公論崢嶸未幾代臣爲憲長者忽停其啓至今未決自有科擧以來未有如此極涉未安請戊午科亟行罷榜戊午辛酉兩式年從速設行○己亥黃延監司馳啓孟推官初三日殷栗縣席島來泊○以洪堯儉爲兼輔德李元輿兼文學鄭文晦判校○庚子傳曰上號大禮承旨不可不備右副承旨朴弘道命招使之察任○王以天朝賜勑奬諭兼賜金幣上尊號曰建義守正彰道崇業因御正殿受百官諸道賀頒敎八方加百官資赦雜犯死罪以下敎曰天道流謙勉受顯揚之典王言行巽特循敷告之文乃是由中豈云妄下粤自皇家多警彌懷臣職罔愆掎角聲援竊效藩屛於箕甸皮毛存傅敢稱袵席於遼氓魯邦無獻獲之微勞漢郡欠賑饑之良績星槎東渡迎紫氣於關河芝檢西來拜丹綸於宸極錫賚固優於三萬褒嘉夐出於尋常晋馬非蕃邁康侯之恩數周車用賜掩申伯之寵光思寸報於戴高祗期殞首懼分踰於履厚每戒咸腓實惟列聖之慶餘詎謂寡躬之福始虛名溢譽莫辭寶牒之荐加宥過釋辜不靳寬書之誕布禮異圓丘之規例事超方冊之紀傳於戲雖乏湯仁欲竝生而普育玆憑堯力庶同樂而均歡李爾瞻之文也○自本月二十二日漢江水赤濁五日○辛丑傳于禮曹曰孟推官齎來敕書以今月二十七日吳允謙奉來敕書以來初生改擇日迎授但邊報緩急未可必如此等禮竝速議處○癸卯義禁府啓曰縟禮初成雷雨作解死罪以下竝蒙蕩滌神人有慶品物始蘇第念時囚保放數百餘人拘繫幽縶積有歲年以其有關推鞫故不得擧論於大霈之日一夫銜冤亦足以感傷和氣大臣因災異審理者其類非一而尙稽批發伏望特詢大臣速賜丕蔽○鐵山府使馳啓毛將不意乘船入據椵島○壬申鐵山府使書目喬千摠標下稱名唐人率避亂遼人男婦七八十人自宣川來宿向蛇浦○癸酉守禦廳四面統禦使權縉李必榮權盼朴鼎吉啓曰爲今禦賊之計莫如悉發域內軍丁分守邊上如昌義等地使賊不敢犯境而當初守禦廳之設只慮賊若犯境則都城必有驚動之患欲使受任諸臣統率軍兵鎭士女之奔波防盜賊之剽掠護衛宮闕看守府庫此固不得已之擧也臣等受任之後統禦之策多般料理而無兵丁出處只以軍官三十員來待輦下以爲臨急聽用之地而虛帶於無事之日無寧盡送西邊以爲固圉之用也臣等手下旣無軍兵特賜革罷公私幸甚傳曰豈可革罷軍官則勿令赴西○兩司合啓臣等昨日引避之際大司憲南瑾在家及臣等避啓批下之後臣等欲爲啓辭構一草曰李貴與其婚姻家金自點扶護西宮之議傳播於人國言藉藉當此人心不測時事危疑之日不可不急急究問請李貴金自點拿囚窮覈大司諫兪大建以自點三寸叔凡干謀事無不相議不可在職請遞差以此構草簡通于瑾曰長官在家構草例也而方以避嫌來在闕中不可親往討逆甚急欲以此意合啓而入之點竄以送云則瑾開見簡通書於紙末曰將避嫌不敢答送云臣等謂瑾必馳詣避嫌矣日沒而竟不至使討逆之擧因瑾之變幻不卽論啓於昨日瑾初何心而發論請罪中何事而掩置後何意而退托乎請李貴金自點拿囚窮覈大司諫兪大建大司憲南瑾遞差一以嚴討逆之典一以懲避事之罪答曰此事有何現著可據實跡而冒啓於國忌正日乎設或自點有所云云大建何以知之乃敢以無不相議構成罪目乎此時都憲尤不可輕遞大槪豈可以風聞起獄幷不允○弘文館上箚請李貴金自點拿鞫大司諫兪大建罷職大司憲南瑾遞差以嚴討逆之典答曰已諭于兩司○兵曹判書權縉啓曰臣瀝血控辭未蒙聖允冒昧出謝措躬無地仍念主兵之官不兼金吾其來久矣人之精神筋力自有昏明强弱之殊臣庸暗駑劣無與爲比尋常職事尙不能堪兵刑劇務豈得兼察所帶判義禁乞賜改差答曰兵判兼帶金吾明有前例況今獄事未完尤不可輕遞宜勿控辭盡心察職○備邊司啓曰柳澗朴彛叙事聖敎丁寧瞻聆所及無不感泣彼二臣之子何以爲心臣等嘗見朴彛叙爲人端重無僞橫被伐異之論退居西湖絶意仕進及差陳慰使臣承宗悶其老病問其行否彛叙悵然曰願死國事安敢謀避每一思之忠憤如昨丁未年十月中柳澗來訪臣承宗曰當此危疑之際主兵者宜嚴宿衛其憂國之誠有如此七十之年萬里遠征曾無幾微之色其亦效忠之臣也近來儐伴差遣初非死地怨毒之言狼藉無忌善惡相距不啻天淵此二臣宜加褒贈激勵一時傳曰依啓柳澗等何至今不爲褒贈乎急急追贈柳澗子汝恪則似有應受賞加汝恒及彛叙子朴𥶇幷加資以慰忠魂○丙戌執義鄭道司諫林健掌令李時楨持平韓正國獻納任器之正言韓惟翔啓曰臣等待罪言地苟利國家豈敢畏死李貴與自點扶護西宮之議傳播人口大臣聞之憲長發之此豈非實跡之可據乎討逆事重一刻爲急則國忌破齊之後推鞫自前爲之況請討逆之啓乎自點以貴之婚家唱和逆言況兪大建與自點從前大小謀爲無不相議則獨於扶護之議不知之乎當此討逆之擧豈有私意於其間而聖明以構成罪目爲批臣等竊惑焉南瑾旣爲首發而不能據事直論則臣等之請遞豈不宜乎聖明終以風聞成獄爲敎此實聖上明愼之至德也而今此貴自點之事有耳皆聞是果風聞之比乎此皆臣等誠意淺薄言不見信使拒諫之名徒歸於君父直截之風都喪於臺閣臣等之罪至此極矣噫國事漸危人心罔測設有不逞挾以爲亂則聖明莫謂臣等今日不言也請遞臣等之職答曰勿辭○兩司合啓請鞫朴弘道又請鞫李貴金自點竝不從○迎敕日又命退于明年正月○癸卯持平韓正國鄭湛啓曰伏覩傳敎以本府吏卒突入明禮宮捉去案付奴婢有未安之敎宮奴之捉去非完席之所發吏卒之突入非臣等所知而長安旣以此自避臣等何敢晏然仍冒請命遞斥答曰勿辭退待○答昨日推鞫廳啓辭曰金環年老徑斃可慮姑勿加刑毛乙老等壓膝窮問此奴等兇頑莫甚徒爲加刑而不能備細鉤問則萬無輸情之理色承旨臨時察爲可也且其私藏軍器等物十四日夜盡爲焚燒其刃鏃之類埋置滅迹之狀自內亦已聞之如此等曲折更加鉤問常時出入其家打造劍鏃弓矢等匠人亦必有之竝爲詳鞫且洪山君得守山君喆唐城君孝一淸林副令彦珩閔閱道楊鶴瑞則依前例禁府都事宣傳官發遣拿來此意承旨知悉○丙寅執義鄭道司諫林健掌令李時楨郭天豪持平鄭湛獻納任器之啓曰論思經幄者玉堂之官是非廷爭者兩司之職爲人君之耳目主一時之公論與股肱之大臣合爲一體誠不可一日而曠官故自三代以來及我祖宗朝莫不禮接儒臣優容言官聞書狀官愼天翊有故以三司多官別錄密啓使外人莫知端倪出一書狀官何慮洩漏而必爲秘密何係重大而必以三司乎此誠我國家二百年所無之事三司雖卑與宰相各守其職自古朝著相和則治不公則亂試觀今日和耶公耶聖明之待臺閣若是其優而銓曹之待臺閣一何薄耶朝廷之和睦無期臺閣之氣象銷爍殿下之國事將日非矣此由臣等不職之致請命遞斥答曰勿辭○丁卯正言韓惟翔啓曰書狀官之改擬也銓曹以三司多官別錄密啓而他人則不與焉此無非三司之臣奉職無狀未免驅而納諸規避之地臺閣氣象銷爍無餘決難强顔仍冒請遞臣職答曰勿辭○戊辰吏曹參議李挺元上疏曰伏見昨日兩司多官之避嫌臣不勝痛冤焉臣雖駑劣豈不知玉堂主一時公論兩司爲人主耳目朝廷無公論則不得爲朝廷人主無耳目則不得以爲國故自祖宗朝以來雖有大段除拜三司之官不得任意遷動者其意有在謝恩使書狀愼天翊雖不仕居鄕槐院出身者也已經禮郞人也豈不足於書狀官乎擬望之時稟定大臣至於受點渠之有老親與否安得以知之自上特命遞差而其代擇送事命下後因備局啓辭三司官員有老親者外無遺書啓聖簡差送事允下典翰洪堯儉應敎韓玉校理李慶益金蓍國俱有老病親其餘不論三四品皆稟於大臣而入啓豈有一毫私意於其間乎書啓之後更問之則持平韓正國獻納任器之正言李孝諴韓惟翔亦皆有老親云臣難乎免於率爾之罪矣其密啓則自備局爲之非本曹所擅而兩司以獨擅取舍深非之臣不勝惶恐待罪○副校理韓昅崔濩啓曰臣等俱以無狀待罪玉堂學識雖曰蔑如言其職則三司之一也經幄之臣也論思則至尊開襟是非則宰相待罪主一時之公論爲人主之腹心故自祖宗朝以來待以儒臣其接遇之禮優容之美至於今日無以加矣臣等遭遇明時沐浴聖恩圖報萬一不避水火然揆以體面則不當爲潛斥之變也頃日伏聞銓曹以書狀官有闕究錄三司多官入啓而其間顯有取舍行私之事若曰國事則何取何舍一出於公可也何讐而取何恩而舍密錄三司有若抄兵而秘之使人人不知者何意耶凡爲密啓元非盛世之事而況加於三司乎聖上優容臺閣而銓曹薄之聖上尊敬臺閣而銓曹斥之此古今所無之手段而臣等竊恐若此不已唐末濁流之投不幸近之銓曹之不識事體不足深責朝著之不靖將自此益深而寅協之望絶矣此無非臣等疲軟不能有無於其間之致請命鐫削臣等之職答曰勿辭○己巳備邊司啓曰臣等庸劣有素老耄及之事不厭人動必乖方宜乎臺閣之齊怒而共起也但其間曲折有不得不辯者臣等欲重事大而謂之輕臺諫臣等露章覈啓而謂之秘密借名銓曹激怒天聽奇中臣等雕琢不已而至以禍人國失相睦爲按律題目兩司直截風采有足多者臣等思服之不暇也三司赴京尙矣何可遠引他人就備局而言之臣承宗以時任持平赴京副末望皆臺閣臣趙濈以時任修撰參首望持平柳穡以副望受點末望亦是諫院之官臣尙毅之子志完以吏曹正郞赴京其三望皆侍從也如此者流不可盡記而皆聖明之所洞燭也若謂三司不宜赴京云爾則祖宗舊規不足法乎異時遼路淸通今日泛使艱難三司是一時所自擇而相恃者不可使乘危而冒險宜取散官流品苟焉充送云爾則臣等亦何言哉近日政出一門爲三司者每爲三司餘皆勿問賢否一切屛棄而如遇難事不得已用之人心不平日以益深國家興廢諒由於人心向背臣等雖拘輔弼以人事君爲職則安得默默而已哉然前日啓辭結以聖簡者欲慰勉人心而送與不送只竢睿裁耳此時三司皆是一隊減却一員有何損益而爲之秘密此則下問政院可審秘啓與否也大抵臺閣自重之言亦大有理愼天翊代令吏曹更擬以啓宜當○庚午備邊司啓曰昨見崔濩啓辭比兩司一節嚴於一節臣等之罪大矣唐末濁流之投言極慘烈而臣等立乎本朝三四十年未嘗以私怨殺一人戮一士臣等雖欲投河權力不逮殺人戮士者自當之況淸濁之辨公論不泯何必呶呶爲哉至於密錄兩字意有所指不得不再辨先年因備局事書出於朝報有嚴敎自是厥後隻字片言不得擅出三司以不出朝報爲秘密耶凡公事定奪後堂上出去郞廳正書以入而日暮閉門則藏諸紙袋呈政院三司以藏諸紙袋爲秘密耶以三司書啓爲罪案可矣秘密與否不足怪也然三司不聞備局公事大是欠典自今使奇別書吏謄書於政院隨事駁正共濟國事十分幸甚人臣事君正如事天雷霆霹靂自乎天春生秋殺自乎天人臣若雷霆生殺則恐無是理也古人曰所言公則公言之又曰臣無密啓蓋密啓人臣之極罪也雖在戚里姻婭不敢以私事上溷君聽者雖不賢其心可賞非姻婭戚里而能知內間動靜則雖賢其迹可疑持此兩端槪乎一世孰爲忠而孰爲不忠孰爲淸而孰爲濁流卽今聖明當天必無此事而玉堂過慮密啓其亦憂治世之善心也聖上每責以擔當而臣等不敢焉每責以盡心而臣等又不敢焉蓋居相職害三司者歷數未聞三司論大臣滔滔皆是譬如千仞在前群鋸在後跋前寁後安得無懼雖然玉堂之意不欲臣等有所云爲其亦愛臣等深矣悟臣等切矣情隘辭蹙惶恐敢啓○掌令郭天豪李時楨持平鄭湛韓正國啓曰近日臣等有可辨之誣有可論之事而因自上靜攝尸居結舌不職其職者久矣有亨卽賊㬇之窩主而製給兇疏之事非但國人知之顯出於㬇母之諺書此則聖明之所洞燭也醫官輩必欲以陷君搆禍之人救君父之病者抑何意歟此臣等所當論而不論者也賊貴則悌男之餘孽而凶言之出於其口實爲叵測賊貴之謂臣等誣告請臣等對辨者果國家治逆之道乎此臣等之所當辨而不辨者也至於權縉積惡其身禍延亡父燒尸投水得罪倫紀者竊據司馬行事陰慝武弁皆憤掛榜諸處至以諸兇賊比縉爲誓縉之爲人於此可知豈料今者以懸鈴皀隷等事構陷兩司齮齕躪藉無所不至臣等雖駑劣官是耳目此是前古所未有之變也法府雖出懸鈴尙未捕積惡及親之罪則縉所謂以懸鈴而驛卒離散者何也皀隷則先王金石之典而或廢或行亦於兩司署經而處之者也縉乃敢引此必行己志不待聖上判下之敎先爲箝制兩司之計不亦痛乎此皆臣等所當論而不論者也臣等旣有不職之罪苟冒至此而今當庭請之再擧不得不先自引避請命遞斥臣等之職○大司憲南瑾啓曰去年冬臣之劾李貴也直據所聞悉陳於啓辭未有他意他聞而卽見同僚引避之辭以聞者發言斥臣臣實未知其意官爲憲長受譏同僚不可强顔行公請亟命遞斥答曰勿辭○司憲府啓曰承文著作林健國恤之初奉使西路公然挾娼見聞莫不駭愕請命罷職不敘答曰依啓○執義鄭道啓曰當此靜攝之中區區來避罪合萬死伏見多官引避之辭以有亨之陷君搆禍猥參議藥之列以李貴之兇言叵測反肆對辨之說請討之擧與同僚無異矣至於兵曹啓辭以痛悶切迫末如之何者法司之懸鈴也不勝痛惋之至自古臺官之論劾該曹有之矣該曹之詆斥臺官實未聞也此無非朝廷不尊國綱解弛人心不古體面毁裂之致豈不大可寒心臺官風采日益墜落宜乎臣等之自取羞辱也請命遞斥答曰勿辭司諫院多官亦以此引避俱答曰勿辭○傳曰予病尙未平復方爲服藥調治此時決不可煩擾以亂予心諸大臣三司啓箚限平復間勿爲捧入○備邊司啓曰當今政在臺閣臺諫發風聞之事臣等何敢輕及於言語文字間乎至如兵曹之事臣等親聞而慣聽中夜撫枕慨軍政之日非玆承察啓之敎何可囁嚅不言孤負君父乎兵曹步兵價布竭盡久矣此則兵興之後用度浩繁而然也至如諸般贖木比舊無減一任花消事甚可惡權縉判書除授之初臣等嚴辭戒飭曰當此國家多事之時係干軍需之木少有謬費當自備局入啓重論云云權縉對曰敢不竭心勉力厥後聞之參議白大珩與判書相爭面辱無所不至又借臂捉囚判書使喚書吏臣等不勝怪愕爲之聞見則大珩自稱布物堂上各項納布徵贖與其一二腹心下吏潛捧潛散如摘奸被頉贖木則大珩必以升細尺長者准徵十五匹分軍之際大珩自占歇處多徵價布軍士之無故立番者稱以在喪勒令還家刦收價布一日入直內曹不告同僚瞰軍士食代不意摘奸各處皆闕直徵贖木人各十五餘匹俄傾之間多至七八同以此通算兵曹贖木比諸往時不啻十倍未聞剩餘送于營建都監只見各處不得題給殊未知用之何處外人皆曰或稱某官帽債或稱某家婚需或稱某家酒饌之具或稱救窮之資托稱名目種種難數大珩豈至於此一時毁謗之言有不足盡信但權縉欲知贖木去處大珩盡取前後文書使人莫知多少之數今之朝廷曾經兵曹堂上郞廳者何限而未聞布物之爲參議己物然此則大珩欲掩其罪不得不爾其事可駭其情可恕也但有一言不無可疑大珩曰權縉緣何得被眷遇雖有眷遇如被重論則何敢出頭兵曹之事吾輩當專之云大珩何以知權縉承眷淺深譏弄不憚乎一曹之中去其不同己者終欲何爲臣等固知禍不旋踵旣承嚴問不可不略陳所懷非不欲毅然正色赤心循國事已至此惟有奉身而退矣○百官啓曰伏承聖批有曰設或可行何不待予平復而强煩於此時乎臣等不勝感激焉臣等此請實出於一國公共之論不可暫遏而近因靜攝停止已久益切悶鬱自不覺旣退而復來愈往而更籲得蒙今日快下一兪則自當奉而周旋恭竢迎勑之後次第縟儀之完豈不幸甚伏願無執撝謙亟賜允許○大司諫兪大建啓曰頃日三司請罪李貴也謂臣與金自點不無相議云則臣與李貴無異矣權縉不爲阿附於渠輩只以異己之故今此多官引避構陷至於此極臣竊痛焉臣之不欲與時輩苟同此臣之本心也每於論啓與此輩不同聖明之所洞燭也臣以風病飮酒不多輒不省人事昨日避嫌同僚因臣乘醉袖出搆草使臣瞥然看過臣雖隨行以啓漫不知爲何事過夜始知臣之不察之失著矣不敢仍冒請命罷斥答曰勿辭○政院啓曰卽今大臣率百官來詣大庭聖敎旣爲承受群情亦難沮遏何以爲之傳曰予症日劇欲更受鍼勿用煩擾事諭于大臣勿爲捧入○正言韓惟翔啓曰縱陷君之徒至參議藥討犯上之罪反爲誣告被該曹之譏虛帶呼唱同僚以尸居不職爲避則苟冒之失臣亦有之而非但身有疾病初八日夜盜入家內至如身上衣冠亦無所遺未卽來避所失尤大請命遞斥答曰勿辭○庚子藥房啓曰臣等待罪內局旣昧鍼藥之術尸素職任尋常慙懼無地自容徂玆歲初風日不和陰陽致愆聖候有不安之節面部腫患日以深重臣等雖不敢知聖候症勢之輕重御醫鍼醫之入侍者莫不遑遑憂悶當時氣象之戚可勝言哉到此地頭臣子之欲問醫試藥以救君父之疾者一心在玆夫豈有他前牧使全有亨以醫術鳴於世者外間群議皆以爲此時此人可備議藥之數臣等未暇念他率爾入啓雖蒙允兪賴天之休聖候大勢易得差歇有亨之跡終不進闕下矣往在戊午冬中殿未寧侍藥設廳之日此人長在局裡同參議藥是亦伊時臣弘耉與提調臣李爾瞻副提調臣韓纉男同在局中時也今者臺評重發替斥醫官不遺餘力吁此豈醫官之所爲哉臣等俱以無狀性且不敏蹈襲已行之事未免被斥於臺閣反顧循省只合退默伏地待罪○辛丑宣川府使狀啓剃頭漢人男女竝一千餘名經宿林畔指向椵島○壬寅兵曹啓曰京畿出身今當發送公洪全羅道赴西舊出身來到慕華館今已四日非但遠方兵馬久滯未安此時邊戍一日爲急而判書權縉時未察任參判朴鼎吉參議白大珩以病不仕參知裵大維方爲入直點考重事稽滯至此極爲悶慮請令廟堂速爲處置傳曰允○以朴弘耉爲戶曹判書金晬爲同知中樞府事柳希奮爲大司諫姜紳爲右參贊申景洛爲持平韓纉男爲禮曹正郞任章爲修撰洪霶爲副修撰洪瑋爲司書李溟爲禮曹佐郞李焞爲正言○傳曰逆賊朴名賢之子興仁闌入仁政殿云絶島定配罪人不爲嚴束以致恣行極爲寒心今後又有如此之事則監司罷職守令拿推繩以重律定配罪人勿令恣行近日保放罪人任意恣行云十分詳察嚴飭○傳曰兵判累日不仕命招急急察任○李而攽上變事○柳希奮率子弟待命于南大門外遂囚之○甲辰大王大妃命廢王爲光海君祬爲庶人策命今上嗣位其敎曰昭聖貞懿王大妃若曰天生烝民樹之后辟蓋欲使敘彝倫立經紀上奉宗廟下安黎庶也宣祖大王不幸無適嗣因一時之權越長少之序以光海爲儲貳旣在春宮失德彰著宣祖晩節頗有悔恨及至嗣位之後反道悖理罔有紀極姑擧其大者予雖不德祗受天子之誥命爲先王之配體母儀一國積有年載夫爲宣廟子也者不得不以予爲母而光海聽信讒賊自生猜隙刑戮我父母魚肉我宗族懷中孺子奪而殺之幽廢困辱無復人理是蓋逞憾於先王又何有於未亡人至戕兄殺弟屠滅諸姪㩧殺庶母屢起大獄毒痛無辜撤民家數千區創建兩闕土木之功十年未已先朝耆舊斥逐殆盡惟姻婭婦寺逢惡從臾之徒是崇是信政以賄成昏墨盈朝輦金市官有同駔儈賦役煩重誅求無藝民不堪命嗷嗷塗炭宗社之危若綴旒然不唯是也我國服事天朝二百餘載義則君臣恩猶父子壬辰再造之惠萬世不可忘也先王臨御四十年至誠事大平生未嘗背西而坐光海忘恩背德罔畏天命陰懷貳心輸款奴夷己未征虜之役密敎帥臣觀變向背卒致全帥投虜流醜四海王人之來我國拘囚羈縶不啻牢狴皇勑屢降無意濟師使我三韓禮義之邦不免夷狄禽戰之歸痛心疾首胡可勝言夫滅天理斁人倫上以得罪於皇朝下以結怨於萬姓罪惡至此其何以君國子民居祖宗之天位奉廟社之神靈乎玆以廢之綾陽君某宣祖大王之孫定遠君某第一子也聰明仁孝有非常之表宣廟奇愛之養于宮中命名之意厥有微旨憑几之際握手歔唏屬意深重異於諸孫今者奮發大義討平昏亂脫予囚辱倫紀得正宗社再安功德甚懋神人所歸可卽大位以繼宣祖之後冊夫人韓氏爲王妃故玆敎示想宜知悉○遣承旨鄭岦禮曹參議睦長欽迎盧氏於濟州○禮曹啓曰穆陵親祭事已爲擇日啓下矣健元陵顯陵裕陵同在一山之內旣以禮節難便自上未能展省則各陵當有遣官行祭之禮竊聞先王朝前例亦然預爲知委各該司磨鍊擧行何如傳曰允○禮曹啓曰以遼東嚴都司等近欲遣人來賀受封事問于大臣矣問于大臣則左議政李恒福右議政沈喜壽以爲封疆嚴截非因公幹有事輒通必有後悔令邊臣十分開諭俾勿猝來宜當傳曰依議○傳曰今歲畿民再經詔使之行又値旱乾風損之災凡干民力所及之事所當十分愛惜前頭拜陵時道路橋梁不得通行處外切勿爲修治植炬等事亦令勿爲且別無所爲之事役民抄發之擧一切禁斷○以柳公亮爲刑曹參判尹暉爲左承旨李廷馦爲輔德尹讓爲執義崔起南爲副校理金致遠爲正言○兩司啓請鄭仁弘李慶全李爾瞻放釋具寭柳惺李瀞削奪官爵門外黜送崔天健宋應洵申光立罷職答曰鄭仁弘等量移爲當不須煩論具寭柳惺李瀞宋應洵申光立允崔天健雖或爲銓長於其時而必不如此此人有才智先王亦嘗稱之今日固當收用而不可罷職不允○丁巳太白晝見○傳曰拜陵時出還宮俱未免犯夜扈衛留都等事預先十分備盡磨鍊俾無疎虞之患○傳曰中殿所御之輦亂離草創於西路體制狹小不得容身云斯速改造○戊午太白晝見○正言金致遠啓曰臣頃忝本院以論事乖當累承嚴敎退伏私室方切戰慄聖度如天復叨言地臣實何人謬恩至此反覆思惟若隕淵谷仍念本職非他庶官之比旣以言事爲責則言雖狂妄不合事宜亦當罄竭愚悃以備殿下之采擇可也惟我先王聰明睿智遣大投艱于殿下使輯寧我邦家殿下受命固當兢兢業業夙夜憂懼廓轉圜之弘量來批鱗之鯁直凡所以安國家利百姓者無所不用其極然後庶不負先王付托之重殿下之能事畢矣殿下視今日爲何如也今日之事可言者多矣大賊蓄銳而伺釁武備日就於空虛南北之邊事棘矣國計不支於一年誅求已盡於錙銖生民之塗炭甚矣倫紀不明義理晦塞無怪乎是非之顚倒也宮闈不嚴賄賂公行無惑乎朝政之紊亂也講筵久廢群情未達言路塞矣祈禳是事廐馬不閑左道興矣珠玉段匹遠貿中華而諫臣爭之天聽不允奢侈之風自禁掖倡矣繩愆糾謬專責臺閣而少有違拂輒加嚴譴鯁直之氣自今日消矣凡玆數事甚非昭代之美事而乃新服之大累也至於太白之見漢水之赤兩西之風災畿甸之枯旱皆前古所未有之變而今日之所當恐懼修省者也國家之勢如器半傾未墜於地可謂岌岌乎殆哉殿下卽位數年于玆而一未嘗與儒臣正士講論經學咨訪國家之大事而日與近習嬖幸寢處於深宮之內居移氣養移體勢之必然也殿下之心焉得無私殿下之德焉得無累也若此不已竊恐殿下淸明純粹之心終至於轉輾而亡也司馬光十年居洛民間疾苦朝政得失靡不洞知凡所以爲邦之道莫不揣磨於胸中而及其爲相首以開言路爲先務陸秀夫舟中講學在漂泊崖海之日諴以言路不可以一日塞也聖學不可以一日廢也春初兩司交章請開經筵殿下以春寒尙峭以待後日爲敎厥後詔使繼來不遑他矣今者炎勢漸退秋氣初涼開筵講學正在今日今若遲延更待後日則日月云邁冬寒又迫竊恐殿下之講學終無日也國運迍邅時事孔艱氣象愁慘危亂將至殿下何不惕然動念引接儒臣廣開言路思所以救之之策乎臣遞差本職纔閱一月又忝重地臣之一身猶夫人也不可更爲冒據請令罷斥臣職傳曰此啓辭中倫紀不明義理晦塞者指何事也宮闈不嚴賄賂公行者指何人也予自遭喪以後不脫布衣宮中之人皆常着素服頃日尙方之請貿乃是禮服之具也禁掖之倡奢侈者何事三年未過予未嘗入內寢常獨居外殿嬖幸之與予同寢處者誰耶必有所聞之實而有此啓也願聞其詳使之分明書啓且祈禳之事內間雖或有之此豈予所盡知者乎所謂左道者何道也竝問啓致遠回啓曰國有大逆不能正刑得保首領則可謂倫紀不明外間雜類交結內人有所請囑則可謂宮闈不嚴錦玉雖曰禮服之具而不必遠貿於中華則尙方之貿是奢侈之漸也聖上雖獨寢處於外殿而近習使令於前則所謂嬖幸內臣之輩也祈禳之事聖上雖不能盡知而旣不是正道則是亦左道也答曰觀此啓辭外示沽直之態而內懷嫁禍之計者也旣已發端則所當盡言不諱而及其下問汎擧難明之事糊塗塞責殊非諫官風采也如是辭之依啓○辛未太白晝見○傳曰鵝城府院君處同副承旨進去問候所懷使之盡言書來以啓○鵝城府院君李山海卒傳曰鵝城以國家蓍龜其宿德重望足以臥閣鎭物予方待厥疾之瘳欲作商家之霖雨而遽聞訃音不勝痛悼凡治喪諸事一依時任大臣例爲之事言于該曹李山海幼而慧悟七歲能文辭號爲神童及長深中多數外若癡鈍而機權之際變弄如神久秉銓柄以至宰相其始除拜庶官絶去關節門庭肅然人或稱其無私宣廟悅其柔和儉約眷遇不疑旣得美名遂執朝柄其始擇用二三小人爲腹心時於昏夜潛招密議品騭人物或選用或擊彈擧有定論然後其二三人連次遞授於羽翼爪牙故人莫敢指斥其所自來上亦認爲一代公議其所不悅者則雖在權要必以計去之其所悅者則雖在罪累中必以計拔之人號爲鵝溪峴以其爲通塞要路也及己丑辛卯間時勢屢變而心迹大露始附鄭澈引與共政旣知其不容於澈則又以飛語密通宮禁陷之一掃其黨由是朝野反目市童村胥皆誦名嗤點柳成龍諸人皆羞爲等伍稍與爲貳則又齕成龍及其黨去之其用舍之術皆以承迎讒巧先得君上意然後陰以逆名陷人一時姦憸貪暴之類任國老洪汝諄宋言愼李覺鄭仁弘柳永慶以至三昌之徒雖或分背相攻始終舛異至於締結嬖幸排陷善類則大抵皆祖於山海而其身雖或閑廢其所陶冶布置皆其黨與以至廢朝其禍淊天矣反正之後論者欲追正首惡之罪而亦有所不敢焉則其亦小人之雄者歟奇自獻嘗曰李山海其猶龍乎自有朋黨纔見此人蓋亦深服其智術而憚其難敵矣○癸酉備邊司啓曰今見京畿監司金信元牒呈則龍仁接向化朴吉祥等十餘戶男女竝八十餘口邑底五里場內大路邊居生于今七八年大小行人晝夜連續吉祥等率下十六七八稱夜山行或騎或步或持弓矢或持劍杖行人卜物作黨追逐出沒刦奪如是者自前春尤熾邑內元田無端刦耕茂盛禾穀公然刈取許多牛馬任意放畜從民告狀每每發差招致則輒打官差等使不得下手至於樵牧村人等亦莫敢孤單出入將來之慮不止草竊而已後患不可不防云矣本縣向化作弊漸至滋蔓極爲可慮不可不預爲善處姑令移送兩湖近地分置各邑俾不得成群橫行何如傳曰向化胡人雜處於內地竟致滋蔓之患自古有之今宜分置邊遠絶島俾無難圖之弊畿甸所居之種漸次移送于他處○太白晝見午時營頭星大如盆疾行如炬火砰隱有聲○宣川郡午時日氣澄淸纖雲掃跡東邊天末倐若放砲之聲驚動仰見則天火狀如芻束垂下於天邊瞬息間卽滅火所過天門開豁如瀑布之形○禮曹啓曰慈殿進香於殯殿祝文頭辭令禮官定奪臣等之意則祝文頭辭王妃姓氏敢昭告云云似爲宜當傳曰知道○甲戌右議政沈喜壽啓曰臣所患脚攣賤疾愈久愈痼不得已仰煩恩暇施針經絡調治失宜以致鍼穴引風酸痛倍劇臥不能起値有命召卜相之擧亦未克趨走詣闕以至今日罪合萬死伏聞拜陵日迫乃敢忍痛扶曳而來矣臣等竊詳李元翼病勢甚重非時月可調而出故不得不勸聖上勉從所願而自是之後大小人情莫不缺然思得賢輔髣髴於元翼者而爲之代則相臣之於國家若是其重且大而如臣陋劣空疎老羸跛躄之人將焉用哉近來天災物怪不可勝紀昨日太陽之中又有火光之變極爲驚慘未知國家將有何事而天之示警若是其稠沓也此皆如臣無狀久忝匪據之致也憂惶震惕不知所出伏願聖明特命遞免一時竝卜公私幸甚曾於呈告中得見朝報有一諫官以言獲罪而去此豈聖明新化所可累累爲之者哉臣與年少時輩邈然不相關涉有若他國之士實不知其人之有何懷抱作何意見而官以諫爲名其所言皆愛君憂國之嘉謨至論也其間果有一二措語未瑩全然妄發處而亦不過新進生疎辭不達意而然也有何嫁禍之可慮者也無則加勉進修之要道其言之失實恐無損於天地之量也第一款所謂倫紀義理云者只是指出臣等全恩之論者而此實兩年喧傳之常談亦何足怪哉宋之劉安世范祖禹夫豈妄言之人而輕發誤聽之言於十二歲天子自今日觀之則可謂駭愕之甚而當時無異議後世無貶辭至以爲先事之戒有益於防微云人臣之有直言豈非國家之大福也宋仁宗嘗講等事則各朝憲章瞭然便覽藏於本曹永爲成式文獻足徵之美可以復見而史閣祕書更無頻數開閉之患大臣之意亦然敢啓傳曰啓意甚好一一詳考謄出繕寫二件一件藏諸禮部一件內入○司憲府連啓李雲龍事答曰不允之意已諭○丁酉傳曰大祥日自上所御喪服冠杖諸具何以處之令該曹預講定奪○司憲府啓曰慈殿之欲拜山陵固知出於至情之所發亦知聖上必欲承順之至誠但禮法旣如此大臣曰不可大夫曰不可庶人亦曰不可豈可違法禮拂國論强行不當爲之擧乎請亟告慈殿以寢擇日之命又連啓李雲龍事答曰李雲龍所論罪名皆在旣往追擧前愆至請罷職不敘恐或過重自古當國家有事之日屠狗販繒者皆居將相之位勢不可責以禮義天下事豈無活法毋庸更煩慈殿拜陵事出於至情之擧不敢每防承順宜矣不允○司諫院啓辭請寢慈殿拜陵之行答曰慈殿拜陵之擧出於至情恐不可每防承順宜矣勿爲論執○戊戌傳曰開城府乃舊都重地華使往還時所經一路也留守十分擇擬○乙酉左承旨崔濂啓曰凡公事自大行王時多數積滯實錄內二十七日之後公事出入云自今日公事連日抄入何如傳曰凡公事係干喪祭及緊急者自開月初一日先爲入之○司諫院連啓請停慈殿拜陵之行答曰已諭不允○司憲府連啓請寢慈殿拜陵事李雲龍事答曰已諭不允李雲龍事相持累日恐傷事禮今姑遞差○以尹國馨爲工曹判書徐渻爲開城留守洪瑞鳳爲江原道觀察使洪遵爲同副承旨李廷馦爲弘文典翰姜翼文爲正言睦大欽爲修撰○己亥吏曹判書李尙毅上箚略曰自臣尸位以來日月非不久矣責望非不至矣而草野之士猶未盡擧請托之流猶未盡絶臣之罪戾至此而無所逃矣夫聖明何取於已試無能之一賤臣哉伏乞聖慈遞臣本職答曰省箚具見悃愊但此時冢宰之任卿實可合必久居其職乃可底績卿宜體予至意務恢公正之道使無遺賢之嘆勿爲控辭更加盡職○弘文館副提學朴彛叙等上箚曰慈殿欲拜山陵固出於哀慕罔極之至情殿下命下擇日亦出於承奉無違之至孝凡在瞻聆孰不感激第念后妃拜陵古無其禮若一任情之所發而不以禮法裁之則是爲非禮之擧而必貽譏於後世此古人所謂發乎情止於禮義者也況婦人有三從之道無專制之義慈殿安敢徑情而直行殿下亦不可但以承順爲孝也昔者東晋之世太后將欲拜陵當時議者以爲非禮而止之區區江左衰末之時尙且持循禮法而不敢違越矧當聖明正始之初乎伏願殿下從容啓達期回慈殿之心亟寢擇日之命答曰省箚具見正議良用感惕但慈殿亦出於至情予不忍每每請停玆未從之○傳曰大祥時陵殿上下人賞格所用白木綿二十疋白苧布二十疋綿紬二同木綿五同布子五同來二十六日廂庫進排○司諫院連啓請寢慈殿拜陵之行答曰不允○司憲府連啓請寢慈殿拜陵之行答曰不允○庚子司諫院連啓請寢慈殿拜陵之行答曰慈殿拜陵之擧祖宗朝亦有舊例況上年因三司苦爭請以退何可每請停之乎予亦悶焉宜知予意毋庸煩論○承旨洪慶臣啓曰注書日記修正請下判府事奇自獻箚子答曰疏箚留中古亦有焉自上當參酌爲之不須催下也○兩司三避弘文館應敎李志完副校理奇協等上箚曰大司憲金信元執義睦長欽掌令尹讓持平閔德男鄭廣成以討惡之典初不直請其律不可負罪而論事司諫朴彛叙獻納李好信正言任章以言官不職致有物議則不可强顔仍冒竝引嫌而退凡論事先觀事之是非不在論之早晩兩司旣欲論之則所當引嫌後卽爲論列而二避三避未免紛擾之失請大司憲金信元以下司諫朴彛叙以下竝命遞差答曰依啓○司憲府連啓請寢慈殿拜陵之行又啓曰臣等取考慶尙道推考敬差官李綏祿狀啓陜川囚人文贄招內細陳其兄文賮淫烝父妾之狀條陳曲折無復餘蘊而兄雖有罪以弟告兄其罪亦重俱係綱常此實莫大之變莫重之獄也若令一差官推決於外方則必未免有罪者幸脫無罪者橫罹之患揆以獄體亦甚未安文贄文賮其父妾命介及辭連各人請竝命拿致王獄仔細按覈明白處斷俾絶後日之議答曰慈殿拜陵之擧祖宗朝亦有舊例上年因廷臣苦爭請以退行不可每請停之也毋庸煩論文賮等事依啓○辛丑領議政李德馨還朝辭職答曰極寒好爲入來慰喜良深趁不還朝爲緣親病何用未安再朞已迫國事日艱顧予哀疚痛悶之懷曷有其極卿宜勿辭更加匡救寡昧從當面訪治道以沃予心○左贊成鄭仁弘上箚謝賜食物仍辭職答曰省箚仍知卿過歲之安良用慰喜予非敢縻卿以官爵一不得見面而全然遞職心如有失未果允從醫官則卿必以久滯爲念當使之替換春日漸和將攝亦順庶回遐心勉起惠然○兩司連啓請寢慈殿拜陵之行又啓曰戶曹正郞白大珩爲人狂縱行己猖披不合應宿之任請命罷職答曰慈殿拜陵事啓意則是矣予非不知三司論執之正議而但慈殿以一未往省園陵亦極傷痛一向牢執不許允兪此事予豈得已哉玆未從之白大珩事依啓○政院啓曰臣等伏見禮官啓辭內承旨史官禮文無擧哀節次此侍上前執事之官與設位百官自別非不哭也不敢哭也恐不可任情爲禮云此言必有意見但臣不爲君父終喪大禮哀痛罔極之情不容自已而全然不哭只爲變服似有違於情理且曾於成服時旣爲擧哀則今於變除之日獨無擧哀之節似有終始異同況承旨史官與侍衛將士及他執事人員妨於立哭者有間請令禮官更爲議定且今番喪制與前稍隆云者蓋指聽事時服而言也文武百官外如生進生徒吏胥等大祥後應除服者則便當卽吉似無着玉色之禮非但等級無別有乖於禮文亦非先朝已行之制也且考爲當況今日期已迫恐未及知會外方而終未免遠近異同之患竝令該曹更爲參商施行傳曰依啓○司憲府連啓請寢慈殿拜陵之行又啓各司官員之圖屬都監者悉令汰去事日昨論啓獲蒙聖命旋復聞有俱許仍存之敎夫都監事體旣重自初受任詳知首末固宜仍爲句管使之竣事但繕工監各所營繕修理常不下二三十處而餘存之官只有數員一人兼察十餘事晝夜奔走猶未免觸處生事玆亦國事也豈容顚倒苟且若是甚乎揆之政體極未穩妥繕工監及緊重各司之官例兼者外或付料或付祿仍屬都監使之終始察任其本職竝卽姑遞以他人差出使察本司之務如是處置則彼此俱便兩無妨礙之患甚爲便當請命都監與該曹商議另速施行國家不幸多難優取武士亂後出身至於一萬三千餘人決科之初人人各自以爲高可得閫帥守令下不失鎭堡邊將莫不有希冀之心而終身沈沒未沾一命之官竟至於枯死窮廬只於南邊北塞逐年防戍負羽齎糧奔走道路軍卒則有奉足相助出身惟一單身資裝無計盡賣田宅因此失所流移者甚多至有或灸其引弓之臂或投擲紅牌於道上冤氣滿腹憤言盈路非徒渠輩之鬱抑朝家取人本意豈若是乎不可不及時變通以爲收拾之計自今以後堪爲守令邊將內三廳者每於孟朔兵曹堂上郞廳齊會召集武士試其武藝觀其身彩講以文書訪以籌略問其年歲入格可用者懸錄成冊入啓後一件藏于本曹一件送于吏曹凡守令邊將內三廳官員差出時必以成冊內名存之人備擬差下而吏曹就其中或加詳聞見更爲試取十分難愼施行又各一件分送于兩司例於署經及批草取考之時一一憑査如或成冊內名無則不許署出或竝與吏兵曹堂上郞廳一一彈劾則銓曹庶免循私雜用之誚而武士各自奮勵稍有踈通進取之路揆以政體亦甚公平請令該曹另速擧行永爲恒式以慰武弁積鬱之心答曰慈殿拜陵事啓意則是矣予非不知三司論執之正議而但慈殿以一未往省園陵亦極傷痛一向牢執不許允兪此事予豈得已哉玆未從之他餘事依啓○癸卯傳曰再朞已迫予不勝追慕罔極自來二十七日除係干喪祭與中朝事機邊上急報外疏箚呈辭各項公事一切勿爲雖三司論執之事限大祥前宜各姑停政院知悉○弘文館連箚請從容啓達亟寢慈殿拜陵之行答曰予意已諭不須强論○司憲府連啓請寢慈殿拜陵之行答曰不允○以吳百齡爲舍人睦大欽爲正言李聖求爲檢閱○李元翼李德馨李恒福尹承勳柳永慶奇自獻沈喜壽許頊韓應寅等啓于大妃殿曰臣等考出先朝實錄睿宗大王成化己丑十一月二十八日辰時昇遐未時擧哀是日申時成宗大王卽位先朝故事如此今日擧臨後王世子當行嗣位節次敢啓答曰當依此爲之○領議政李元翼右議政韓應寅竝呈辭○甲辰禮曹啓曰今此祔太廟時當有遞遷之禮且配享功臣亦須預先定奪當有擧行節目竝令廟堂講定施行何如傳曰允禫袝時各項應行之事預先講究商定俾無臨時顚倒之患○禮曹啓曰承旨史官擧哀未安之意臣等前已盡陳今不敢更有他議而政院之意如此第未知設位於何地而如執禮贊禮以下諸執事亦於何地擧哀乎種種難便如此且成服時擧哀其時亦似未安厥後陪祭皆知非而不哭況成服時則殿下在殯殿之內近侍皆在於外與今咫尺天顔似爲有間臣等之意終始如此吏胥生進生徒等之服臣等之意本欲一依撰定之前然祖宗朝已爲成例依此爲之乎抑依禮文勿爲乎傳曰依禮文爲之○大司諫鄭協司諫李忠養啓曰臣等伏見憲府引避之辭當初李浚慶議諡之時憲府曾有議論而蓋緣大禮臨迫不得已署出其間事勢亦一權宜之道也臣等不能致察未免紛擾忙迫之失當引罪辭避之不暇何敢偃然處置乎請命遞斥答曰勿辭○禮曹啓曰飮福宴時十一日宗廟永寧殿祔享祭獻官執事當爲入參來初十日四處預告祭兩處告動駕祭獻官執事前例亦竝入參云依前例爲之何如此外宗宰則政院書啓受點而三司長官亦不可不參竝令入參何如傳曰允○玉堂上箚子請出兩司從之○司諫院啓吏曹佐郞朴顔賢趨附權奸得授銓郞識者唾鄙輔德金藎國諂附元兇頃日具寭之所爲皆出其指嗾請竝命罷職答曰波及太多不可罷職○禮曹啓曰別廟親祭命以今月擇啓聖上追慕之懷出於至情展謁之誠一日爲急而但神位尙在私廟神主未及題改奉安之前先爲行禮百爾思之節節非便此臣等之所以請速奉安而卽爲行祭於奉安之後也惶恐敢啓傳曰未奉安前親行祭禮有何不可速爲擇日以啓○乙酉王幸永慕殿親行告動駕祭陪奉宣宗大王神輿詣宗廟懿仁王后神輿亦自孝敬殿至同安廟門外幕殿睿宗德宗廟主遞遷永寧殿○丙戌王親行祔廟祭奉宣宗大王懿仁王后廟主庭行祔謁禮卽陞祔第九室行事如儀兼行夏享大祭○移幸昌德宮御仁政殿受賀赦雜犯死罪以下仍行飮福宴○奏請使申欽具義剛等還自京師皇朝準請封朝鮮國王世子○戊子奏請使申欽具義剛啓曰各樣人情用餘銀一千兩虎皮一張豹皮一張鹿皮二張獤皮十張綿紬七疋白苧布五疋還納于該曹故敢啓答曰卿等勤苦周旋封事遄完深用嘉悅啓意知道○吏曹啓曰北道守土之臣有捍禦撫循之責而武人習性率多麤暴則臨民字牧非其所長白面書生不閑弓馬則臨急遞易害又甚焉經筵官所啓各有意見而同歸於爲北路長久計也惟當相時度勢得人以任之武弁中才堪莅民者文官中曉暢邊事者擇授邊邑則治民禦敵可以兩得而若其文不知弓矢武不能治民無益於勝負之數者爲先處置而係是邊上事體令備邊司議處何如傳曰允體察使同議以處○禁府蒙放康希瑞趙求仁李璲朴惟仁李承安任俊鄭适傳曰趙求仁李璲朴惟仁等更爲拿鞫○政院啓曰今此祔大廟之擧實一國之所同慶而自上親臨受賀頒赦罪無大小擧皆蕩滌凡在瞻聆孰不懽欣皷舞於聖上咸與惟新之化哉伏覩今下傳敎李璲朴惟仁趙求仁等更爲拿鞫之敎固知聖上之意在於明愼庶獄欲得其實狀而第慮已爲蒙宥之後旋卽拿鞫非但有乖於雷雨作解之義亦恐因此而有後日之弊玆敢冒昧仰稟答曰李璲等情跡所當明覈處置趙求仁罪犯軍律將欲究竟按律以斷矣啓意亦然竝爲容赦○己丑傳曰祔廟都監提調以下至工匠下人等竝書啓仕日亦爲錄啓○司憲府啓校理閔慶基本以憸邪之人做作虛語傳播奸黨不允批答極其稱頌媚悅元兇大爲公論所棄請命罷職副護軍柳永謹以元兇之親族附託邪論當鄭仁弘上疏自上在東宮時身爲宮僚敢以仁弘誣罔罪人斯得等語飾辭回達又於李惟弘家同參庭鞫善士之論其得罪公論極矣請命削奪官爵答曰如此之人何必竝論不允○戶曹啓曰前肅川府使尹三聘無面各穀罪犯贓汚極爲可駭辭連各人等令攸司推考何如啓竝拿鞫○玉堂箚子大槪兩司竝命遞差正言李顯英出仕入啓答曰依啓○庚寅判府事奇自獻箚子傳曰省箚具悉卿之情事但無實之言止於智者卿勿爲多辨安心上來○傳曰故府使朴東彦從二品實職追贈答曰可從之事則不從乎休論爲宜○庚申追贈恭聖后父故司圃金希哲贈官其考妣以上三代○兩司合啓伸冤事答曰不可輕議之意諭之已盡毋庸堅執○司諫院啓曰王府事體至嚴且重上言規例載在法典雖有抱冤之事決不可續續投呈而況且諺書前古所未有者乎頃日罪死人李弘老妻奇氏冒呈諺書上言爲禁府者所當據理斥絶而敢爲捧入又從而爲之辭政院亦不顧事例曚然入啓此路一開後弊難救物情愈駭禁府堂上色郞廳及色承旨罷職其諺書上言還爲出給答曰爲同氣訟至冤而且有自明之事則其在婦人之道以諺書呈上言有何所妨況係大臣伸冤之擧則禁府政院安得不捧此不可槪論以常規所論過矣○辛酉傳曰朴弘耉贊成除授○傳曰扈聖功臣李希齡壬辰年功勞不下於全龍也今番別加使之親受○傳曰全州府尹康復誠尙州牧使姜絪判決事趙振朔寧郡守申應榘昔予潛邸頗有甘盤之勞今此百官加資使之親受○弘文館上箚請柳永慶許頊快從公論答曰父母之所愛亦愛之父母之所敬亦敬之至於犬馬尙然而況於人乎柳永慶許頊是先王倚毗之臣彼雖有罪何忍安置絶塞削奪官爵乎玆不得從之宜體予意毋庸煩執○傳曰孝敬殿加上尊號時執事及祔廟時獻軸所捧承旨史官內官竝爲書啓○禮曹啓曰來二十八日王世子將入學禮文王世子先行酌獻禮于文宣王始爲入學酌獻禮依禮文磨鍊擧行爲當諸執事及宮官前期一度隸儀何如傳曰允習儀累度爲之○禮曹啓曰來六月初三日謁聖以釋奠禮爲之依舊例取人事判下矣常時親享文廟通謂之釋奠而禮文有享文宣王視學儀又有酌獻文宣王視學儀又有王世子釋奠文宣王儀有司釋奠文宣王儀各有差別今者自上嗣位卽吉之初首行大牢祀先聖之典甚盛擧也旣命以釋奠禮爲之則似當用享文宣王視學之儀取人節次則依舊例磨鍊事目當爲入啓矣但其視學之儀節目甚繁親享之後御明倫堂宴侍講官及讀書官侍臣館學官分饋儒生于庭仍講書論難酒行五爵而止云頃日下問大饗師生之擧以今物力雖難辦得而若依禮文從略設行此規則饗師生橫經問難之義可以兼備第念宴罷講訖始爲出題製述御前設武科試取則非但日勢未及當此盛暑之時自上達夜行禮終日臨御其勢決難堪行視學之禮雖載禮文而先王朝多未能竝行依近例除去視學一款只享禮後取人節次磨鍊擧行乎敢稟傳曰依啓視學姑待後日徐議爲之而卽日親臨放榜諸事預察擧行○兩司合啓前事連啓答曰從祀事予亦豈無尊賢之心但擧措重大先朝之所未遑難以輕擧不宜催迫伸冤事雖不與知其逆謀深結逆魁吹噓汲引使之得志烏得無罪然公議如是當議而處之○司諫院前事連啓答曰禁府政院別無所失況訟冤上言何可出給○壬戌開城府儒生河元量等上疏請從祀五賢答曰省疏具悉好賢尊尙之誠良用嘉焉但此擧甚重不可輕議爾多士退而自修以俟後日○藥房啓曰兩月內大禮稠疊今將親行社稷祭又設飮福宴當此暑月恐傷玉體惶恐敢啓答曰予候平安祭社重禮也飮福之擧不行未安先王丁亥年間親祭于社稷仍行飮福禮況予受命後初行此祭豈以天時之熱爲辭而停廢當行之禮乎略設成禮未爲不可矣再啓請行於時御所答曰當量處○傳曰予潛邸時師傅作故人河洛朴光前成浩閔應麒鄭雲龍權宇等各其元授職上超贈堂上實職李𥕏贊成追贈各爲敎書遣官致祭三嘉縣監尹英賢陞敘○甲子親行社稷祭後世子百官陳賀權停禮遣承旨及中使行諸享官飮福宴于仁政殿賜樂一等○乙丑傳曰頭目贈給物件發馬催促且黃海平安監司處各別下諭宣傳官發送使之急急馳諭且冊封世子皇命祗受後本國應有陳賀之節似當與中外同慶八道進箋奉賀之意已爲通諭乎令禮官察行○弘文館上箚請從權答曰予意已諭○傳曰天使時各件御覽儀註速爲磨鍊習儀等事前期爲之○兩司合啓前啓答曰不可輕議○司諫院前事連啓答曰禁府政院別無所失訟冤上言何必還給勿爲煩執使之從速鞫問斯得罪人以正王法○司憲府啓曰全州府尹康復誠尙州牧使姜絪判決事趙振朔寧郡守申應榘以舊有甘盤之勞至有百官加親受之命自上特念前日講侍之員其不忘問學之意至矣盡矣第以講學則自是應服之勞朝政則深有太濫之譏物議之譁然固其宜也凡爵賞必輕重得宜然後方可以無國言矣且如三嘉縣監尹英賢之復敘特出於聖恩而今又陞敘公議尤激請康復誠等親受加資改正尹英賢陞授承傳勿爲擧行○都承旨李睟光病重辭職答曰疏辭具悉但詔使之行已迫此時銀臺喉舌之長何可遞易勿爲控辭善調以出○丙寅傳曰己丑之事予亦粗知其槪李潑等死於逆獄實乃自取者也至如白惟讓則其與逆賊往來之書多有人臣不敢道之辭豈非痛心之事乎後之人不能明知其實狀徒曰伸冤伸冤予竊笑之假曰潑等未及與知其逆謀而與逆賊親密之罪烏得免乎然三司論請已久其意亦不可不慰玆欲還給李潑李洁鄭介淸等籍沒財産而介淸如不在籍沒中則還給其職牒如何此意問于大臣以啓○世子謁太廟及恭聖廟○丁卯傳曰一路驛馬極盡備立天使凡奇自義州三日內馳啓且華使支待諸事自前政院專掌爲之今來天使其行甚疾內外凡具必多未及備完本院各自策勵盡心措置毋或小慢以體予意其諸臣慢弛踵習不謹奉行者本院宜卽入啓拿來不容小貸又傳于大臣曰冊封世子是宗社之大慶而詔使來臨其行甚急敬王人乃所以敬朝廷也當竭盡心力無一毫未盡當此人心頑慢紀綱頹廢財力蕩敗之時未知作何狀而接待也深用憂慮卿等宜勖率百官盡心措置毋或小弛○吏曹啓曰閏三月十一日朝講獻納任碩齡所啓李基卨恬靜自守之人也居家孝友莅職廉謹淸修苦節兼有學行求之當世鮮有其儔聖明已知其爲人嗣服之初卽降明旨擢置臺省雖不就職國人皆知其賢世降俗末朴散漓生爭名競進之習日長恬退守靜之士蓋寡如欲激勵頹風宜先崇奬此人經筵官陳啓之意實出於群情之所同而非該曹所敢擬議上裁施行何如傳曰堂上實職除授○司憲府前事連啓答曰已諭休煩○丁酉雨雹○兩司合啓前事答曰徐當議處勿爲堅執○以尹讓爲執義朴曾賢爲持平尹珙爲正言洪慶臣爲大司成○戊辰傳曰天使越江不遠凡干秘密之事勿出朝報政院依前例察爲○己巳司憲府前事連啓前兵使朴毅長本以驕濫之人累被臺評小不懲艾緘答之際歸咎於平日結怨之人構虛捏誣以爲釋憾自免之計其不有公論縱恣無忌甚矣此而不懲則後弊難防朴毅長請命罷職不敘答曰沖年受學有必酬之勞一資親受非所論之事朴毅長依啓○兩司前事前啓連啓答曰已諭休煩○傳曰左相李恒福右相沈喜壽禮判李廷龜館伴黃愼引見○奇自獻又呈當直上言○庚午義禁府啓曰伸冤事議于大臣則李元翼議以爲己丑年間臣受任在外因人聞見之事到今病昏亦已遺忘白惟讓書辭專未能知大槪李潑等以不愼交游之罪至陷於逆謀之極禍人心之悲憐痛楚久而愈激在今快從公論昭雪至冤實嗣服初慰悅人心之一大擧措也李恒福議逆賊不難知謀逆則爲逆臣不謀逆則爲平人而已故子家子最親於平子平陰之亂一朝而便爲仇敵王導乃敦之切族而南隍之事以大義滅親古今天下若此類何限向國則爲純臣背國則爲逆臣龍蛇之判只在俄頃向背之間豈曰其親與不親潑等平日引進逆臣使登顯仕及其誅逆連累而死然朝家議法則當問情之有無不當諉之勢而任其死也臣猶記當時鞫廳議啓之辭一款有云搢紳之間出一汝立已是大變世豈有兩汝立乎云如必曰無有是理則是不與逆謀也不與逆謀則與凡臣奚擇焉唯其自處則泥首乞死可也臣於鞫獄之際所見如是已嘗言於同僚故先王引對之日亦以是啓之頃日經筵又申前說若惟讓書中所言臣昏不能省記矣大槪如上敎故臣亦嘗曰惟讓逆名可雪官爵不可復也尹承勳議己丑年間罷散在家庭鞫一事不出於朝報末由聞知雖或因人粗得聞其一二而亦未詳焉大槪李潑等不愼交游之罪固有之矣以至陷於謀逆極禍老母弱子駢首就戮不亦慘乎自初至今二十餘年人心莫不以爲冤痛而公論始發於今日此正昭雪至冤之秋滌去罪案還給籍沒豈非幸甚至如白惟讓書札中辭臣全未聞之或言出於他人書辭而錯指惟讓所爲云此說果然則不可不察而處之也沈喜壽議伏覩備忘下敎委曲得中似難容贅於其間但旣謂李潑兄弟不與逆謀只爲平時最相親厚書辭往復推尊延譽而已則死於知人暗昧不愼交游之罪足矣甚至老母稚兒亦被刑禍前古所未有之律二十年後只給籍財恐或未雪九泉之冤臣於己丑之獄忝冒臺諫隨參三省之坐而未與於闕庭推鞫之初故逆家文書之來但聞道路之傳今所云云兇慘悖逆之言似在李震吉書札中不是惟讓之辭云而年久之事實未詳知韓應寅議己丑治逆之事末抄臣以承旨或參於鞫廳而到今病昏全未記憶故李潑等事不能一一陳達矣大槪公論之發久而愈激則快示昭雪以答輿望正在今日矣至於白惟讓書札往復之事亦未能詳知然其時所聞亦如上敎矣李德馨在外奇自獻在禁府門外不敢獻議大臣之議如此上裁施行何如傳曰知道待領相上來畢收議以處且鄭介淸其時籍沒與否考啓○領議政李德馨覲親後入來啓曰臣迫於私情久滯鄕曲臨年老父疾恙頻數泄痢纔歇傷肝又劇罔極之情未易相離俳佪悶默今始來謝當國家多事之時曠職在外淹過一朔無任撫己悚慄之至竊念臣之駑劣少蒙國恩馴致崇秩三忝匪據頂踵毫髮無非恩渥所被在今竭股肱而畢心膂以報其殊遇於聖明者唯是夙夜匪懈奔走盡職而已矣不幸所遭事勢與情願乖舛重任在身私悶繫心種種妨礙節節憂悶自古安有以首揆官銜爲榮己之虛物而久廢職務若臣之比者乎自訟不安人其謂何乞賜遞罷以安遇分答曰省啓具悉卿懇親病所使然有何未安乎目今天使已迫事多未措卿宜勿辭董率百僚以濟國事○辛未禮曹啓曰冠禮時節目一依王世子冕服圖說註曰景泰元年欽賜之例制云無乃景泰欽賜之後各朝世子遵依自製而無例賜之規耶今不能詳知而遽爲奏請則中朝歷代文籍昭然或不無致訝之事若以爲雖無前例特請爲當則亦或無妨至於誥命則歷代皆只有敕書而別無誥命旣已降敕許封而更請誥命恐於事禮未安未知如何大槪敕使是司禮太監職主此等典禮先使館伴遠接使從容詳問後磨鍊文書俾無抵捂之弊何如傳曰允○甲寅侍講院啓曰取考本院日記則前後接見時皆稱東宮答曰云云而別無自稱之辭甲午年正月胡沈兩游擊接見時草冊中有當職之稱而壬辰癸巳甲午三年元日記則方有實錄廳不得取考矣傳曰實錄廳所在日記竝考啓○戶曹啓曰今年各道禾穀稍稔別無給災之處敬差官往來徒貽列邑之弊依上年大臣收議勿爲發遣宜當且仍柳根啓辭元結負外新起耕處限年勿爲出役事啓下矣末世人心多巧厭憚稅役詐陳以爲圖免之計若行此法則徒長避役之習而田稅之縮未必不由於此此一款勿爲擧行何如傳曰允柳根啓意不無所見限年試用以觀其效○都監啓辭大槪天使回禮銀子僅三千兩天使嫌小而怒之云傳曰天使所望甚巨何以可副議大臣善處○司憲府啓請罪柳永謹閔慶基答曰何至削奪乎閔慶基遞差○領相李德馨議劉使時大慶禮贈給數乃回禮累千兩彼必昭知矣參酌加數以慰其心終不可已左相李恒福議主意日倦客求日勤度支所費元是三萬金而入京數日所費過半前頭留日又不知其幾許扛未解包者亦且六十好幣之來又不知其幾許若循常守故而應之非徒不繼受困多矣今有三計第一盡將三殿之幣致命于天使曰小邦兵火之餘府庫竭矣商旅絶矣今禮輕而幣重無以稱報雖擧國以聽於賓館有不得繼焉敢領情而完璧以資行李且以不腆菲儀別致下情因以若干銀子隨以呈納第二前年劉使進上段錦玉幣內間必多有之今將天使所送量我所有以段代段以玉代玉務相準直加送若干銀子則必彼無辭第三令譯官措辭曰本國舌人往來天朝無異內服天朝價直無不詳知來幣本直三百兩故倍償六百本直四百故倍償八百若市買計價之爲者且引劉使時例明辨其實爲宜不然而今送萬兩後有大於此將何以足之傷民病國決在於此不得不以變例處之右相沈喜壽議若加給一二千銀子則或有小慰其心之理溪壑之慾固爲無厭而彼之發言亦必有餘地之設矣傳曰左相之論好矣而第恐激生大變今姑依領相議施行以試其意且一邊措備銀子以爲結末之地○乙卯政院啓曰戶曹各項事目募納銀子雖出於迫不得已而其中納銀陞堂上嘉善者畢竟因緣圖付實職長年受祿非但政體苟且國家一時所得甚小而所費則甚鉅得不補失物議譁然前此臺諫累爲論啓而詮曹不能遵行付職猶前卽今二三品中帶實職受品祿者亦有之物情深以爲未便故頃日榻前右副承旨崔有源累陳此弊而大臣亦啓其不可爲之意矣今雖更捧承傳發源防流其勢必難其納銀已受者及影老追贈外今後一切勿許納銀陞堂上嘉善傳曰令該曹更議施行○司憲府啓曰冊使來臨擧國同慶陳賀一事決不可小淹晷刻至今遲延極爲未安而仁政殿請宴遲速亦不可預料況從前時御所陳賀亦多有之請令禮曹從速擧行玉堂入番之員逈與他員不同雖有身上切迫事不敢自由者以其職在禁密分義至嚴也不幸自近年以來積弊成習不待交替出入自如非但寒心致其官箴無非自取頃日徑出之員請命罷職玉堂官員職在論思之地自祖宗朝以來必待以儒臣者其意有在而頃仍闕直至於政院以先罷後推捧承傳闕番之事果駭聞見而有糾正之地爲政院者雖該司之官不過請推而創開無前之例只知矯弊之意而反陷於侵官之失物議非之久而愈激請色承旨推考其公事勿爲擧行答曰賀禮事予當量處玉堂徑出之員事在申明捧承傳前已爲推考不須罷職近來玉堂講院之闕直相繼已成難矯之弊習予雖優容不治而殊無人臣之義極爲寒心政院之啓蓋出於不得已也其公事行之未爲不可色承旨少無所失勿爲煩論此時冊使留館上下遑遑若非大段緊急之務似不煩論列予見如是竝及之勿以辭害意可矣○摠鎭差官呈麻摠兵揭帖○司諫院啓曰同知敦寧府事韓淳本以無識之人當壬辰兵亂之際率娼女遠避于湖西棄其老父竟被毒鋒於圻邑經年埋葬之時亦不奔赴其無人理極矣而尙保官職物情莫不駭憤請削去仕版答曰韓淳豈有如此之理不允○以趙存性爲東萊府使○丙辰政院啓曰仁政殿請宴後行陳賀宜當傳曰允百官加頒敎爲之○都監啓曰冊使前日所求貂皮五十令不得已責納於市民處極擇進呈則冊使點退責令改備極爲悶慮如黑白虎皮等物亦督納不已王相公弘明力言曰朝鮮畫圖中未曾見此獸設令有之此是神異之物豈爲人所捕捉耶冊使怒至以鞭子打一下云似此所爲更無容力處敢啓傳曰擧實善答而無已則以他物代給○丁巳政院啓曰臣等待罪近密料事不敏今日南別宮請宴擧動嚴時刻曾已磨鍊啓下而適値憲府全數引避未及處置臣等竊慮兩司不備擧動未安故出宮時刻啓請差退矣不圖冊使稱疾辭見大駕已到館下再三請見而終始牢拒至發此豈拜人之時之語此實無前之辱也緣臣等奉職無狀致辱君父主辱臣死臣等之罪萬死無惜不勝痛心惶恐之至答曰冊使留館之日雖臺諫恪謹供職而不爲文具之事可矣王詣冊使所館處冊使辭疾再三請見肆然不動王不得已還宮○戊午正言柳希發啓曰昨日自上親到冊使所館至於再三請見而終不許接此前古所未有之辱也臣等非不知冊使所爲我國之不能指揮而差備之譯都監之官難免不能周旋之責且未擧動前冊使病不得相見之報已到政院亦可啓寢擧動而今乃不然終致此悔亦不能無失故敢竝擧而劾之矣今聞人議以冊使之不見由於日晩日晩之失由於處置憲府之不能早諫院不能自責而反責人爲非臣決不可負罪靦冒請命遞臣職大司諫金時獻等亦引避如希奮言答曰勿辭退待物論○傳曰推鞫事體至嚴且重視爲尋常稽鞫至此兇詐之徒潛相謀議萬無輸情之理討逆之義恐不當如此也大臣一二員會同禁府堂上兩司長官推鞫何如問于大臣時大臣以請從權皆在闕中姑停推鞫故傳敎如此○司憲府啓政院雖或有色承旨被論之時他員例爲出接而再三往復終始推諉其輕侮言官極矣請色承旨遞差同參承旨推考又秘密啓曰拿推差備譯官以動冊使答曰不允承旨初因不關之事惹起鬧端甚非美擧似無遞推之事勿爲煩執○傳曰天使所爲雖極無理在我之道當以禮待之今日雖不爲接宴明日早行宴禮之意遣承旨措辭請之彼雖不識禮義所重者事體不可相較屈己善待甚合義理政院詳察爲之今日雖俗節王人方留館以前磨鍊中元禮單遣承旨呈納仍送酒饌似當政院斯速察處○傳曰天使旣云有疾在我之道不可置而不問遣內醫以予言問其証勢仍請診候○己未傳曰世子接宴時禮單等物從優加磨鍊以啓且頭目贈給或有以紬半匹磨鍊云待華人豈可贈半匹此亦稍稍加磨鍊使不至埋沒○傳曰後日天使或有所送之物則無名重禮不可每受令承文院具揭以辭自此只修謝禮如何問于大臣預爲辭帖臨時卽遣承旨進呈○傳曰晝奉杯禮天使雖不許頻頻請行○迎接都監啓曰卽朝周相公謂譯官曰回禮四件不須各具一單只以一帖合書謹具四分回禮銀子九千兩以呈則可便於老爺省覺云但回禮合書都數似爲未妥若以銀子各一千五百兩分爲四帖而又以一帖書銀子一千五百兩爲王世子謝儀另具一帖書謹具一千五百兩奉敬云云則似合事宜敢啓○政院啓曰此回禮帖同副承旨尹孝先今方齎去冊使送禮於內殿此前古所未有之事而王人贈禮却之不恭故自上勉受自上回禮之意措辭言之冊使亦知當初送禮未安之意似當敢啓傳曰允○司憲府啓曰臣等伏承昨日聖批不勝未安之至臣等雖駑劣當此朝家多事之日何敢以不關事仰溷天聽哉誠以體面所關事無微而可略所爭者公耳不害爲美擧色承旨被推而他員不接臺諫此實無前之事若不隨事糾正則其流之弊有不可勝言者區區臣等之論只欲矯謬習存體面而已豈有他意於其間哉請勿留難亟賜一兪仍請竝出諫院之官答曰只色承旨推考○迎接都監啓曰今日早使譯官開示王世子初見禮銀子五百兩謝禮一千五百兩回禮四千兩雜物折銀七百三十二兩之數於周東冉春兩人則兩人屈指算定仍謂譯官曰回禮元數四千兩外雜物須折一千王世子謝禮一千五百通計六千五百兩再添二千五百兩則通計九千兩須依此爲之且曰我當與館伴面講云向晩周冉兩人來見臣謂曰回禮一節何至今不爲停當耶臣答曰銀子本非我國常用之物只爲老爺之來收拾若干今則所貯垂盡若過念日則折乾之銀亦將乏絶四千之外更難添加姑以元數及雜物折銀與王世子初見及謝禮通算七千兩呈納此後亦必有送禮贐行之事豈不充九千之數耶周冉等曰王世子隨宴銀五百兩則不在其中壽儀亦須以銀三百兩蔘五十斤且老爺當有一番送禮須以五百兩回禮贐儀亦以五百兩則通共一千明日贈我二人謝儀五百兩送行一百兩唐王兩相公則臨行送蔘二十斤可矣此外更無他說若完此一事則過念日之後當收拾起身我不敢慌說云觀兩人之意則必欲依此停當似難更議不得已明日早依數呈入只用銀子不須開呈雜物爲當大槪今此停當之數多至一萬一千四百兩念日之後折乾之銀亦必難繼今方拮据措備而恐未及辦出誠爲悶迫敢啓傳曰知道依所言充數以贈天使一行雖有苟得之擧在我之道隨力盡誠待之可矣卿等與其門下人論辨每言廾日後乾折銀難繼之狀有若定日催發者然無乃迫切乎今後更勿爲此語一邊善待一邊措備以存體面○辛丑大臣以下三啓請從權進肉不從○迎接都監啓曰冊使前禮物銀數若依周冉等所言則自回禮至贐儀當用一萬一千四百兩以見貯銀子計之只剩一千餘兩而自十七日至廾六日折銀當用四千餘兩物貨發賣當用三千餘兩以此支計則今當加備者不下六千兩而該司米布除前頭該用者外一切匱竭雖欲敕令市貿而貯銀者甚小且畏其失本秘不肯出除非優給其價啗以厚利則倉卒之際勢難及期措辦請令該曹廣加募納下三道庚戌辛亥兩年條正布竝令作銀募納慶尙道今年奴婢身貢不應上納者亦依該曹貿銀例只以本色計給竝與脚價而給之使之先納銀子待冊使回程卽時差官督捧以給則可得累千兩銀子竝令急速擧行何如傳曰允○尹孝先啓曰臣與春坊官持回禮帖詣天使衙門使都監郞廳陳銀子九千兩於廳前而仍呈禮帖則天使使周東冉春等傳語曰何不以一萬來而只以九千來乎還給禮帖於臣等俄而周冉等謂譯官等曰更將禮帖而來如是者四五度畢竟乃曰不爲回謝有違事體云云而出給謝帖於臣等俾傳於大殿東宮銀子則使譯官等出置於館伴所在處曰明日當添大數一千兩而如欲不使改稱則又加五百兩如何云矣傳曰知道○傳曰昨日賓廳啓辭折銀呈文事更觀天使回程遲速議處非晩○禮曹啓曰五賢從祀議于大臣則完平府院君李元翼以爲臣前於下鄕時已盡陳達今無他說唯在聖上斷然行之更何待乎領議政李德馨左相李恒福右相沈喜壽皆以爲可從遂許從祀○迎接都監啓曰卽刻冊使分付內今日氣未平復明日請國王相會王世子則後明日相會云周冉輩每言老爺前送禮不用許多雜物只以銀子折計開單以爲回禮及王世子初見禮竝勿以參紬雜物開列只書銀子幾兩似爲便當若添蔘紬等物則必復折銀以呈其弊極難支敢啓傳曰知道彼言雖如此在我初見之儀何可只給銀塊乎禮不當如是也土産諸件竝爲書贈以存體貌○戶曹以大臣意啓曰得銀之策臣等多般料理則或以爲譯官富民有銀處訪問貸用以米布加市直之數而償之如私家長利之爲則銀子可多得矣此言似矣而米價秋成後則與前日太懸公家雖多數給直而民必不肯或以爲京商人無稅閑遊者若用密封括出各受一二兩銀子則可備數千之數此未知果然否也而密封搜括之際或慮實得不多而擾民甚大更令該曹十分酌量處之可矣或以爲宮闕營建社稷修理及諸都監工役一切停罷以其料布貿銀則可補用矣營建之役今方督促以期畢役於此月之內半月料布添補不敷而徒爲停廢垂罷之役社稷修理之役計亦如此但諸都監不緊工作則此時竝擧有妨停罷爲當或以爲京外官依戊申年例限品納銀以爲補用未納貢物竝令從願折銀此則令戶曹察施爲當或以爲京畿物膳進上及各道三名日方物量減作銀則幾於補支此則係干上供非在下所敢擅議大槪事迫燃眉而零星抽合所損多而所得小唯濟用監布蔘貢物軍器寺各樣貢物應入綿紬米布其數浩繁若以此等貢物許與有銀人而使收其價以償焉其該司所用則分戶曹隨便措給則彼此兩便令該曹着實察處何如京倉米穀停廢冬等祿俸而換貿銀子亦似不得已矣但祿薄小官及禁衛之輩未免乏食而散則其於國體太爲損傷此甚重難各道田結除直路外依上年例每一結秋成後收米一斗以償買銀之費亦爲宜當竝令該曹察其利害可否施行何如傳曰十分講究從長施行宮闕垂畢之役不可停止也除直路外各道田結收米諸策中最可行者更爲商確定奪以處○庚申柳慶宗啓曰近來公道不行賞格太濫僥倖希覬之習日以益滋若不隨事痛革預爲之所則末流濫觴之弊有不可防也伏見兵曹去六月朔入直砲殺手中日試才計畫單子砲手之得中邊貫者其數過多猶之可也至於殺手則與砲射手中數之才有異只以一時所見之能不能以爲低仰之地則試才之時安知其取其超等者一皆盡出於公而不爲之濫乎況取考前例單子則通計各才猶不過四五人而今次試取之數多至十六人其循情蔑實不謹試才之意從可知矣今朔如此後朔如此或除授禁軍或免賤或給兒馬以賞之酬勞莫重之典豈渠輩行私買占之資乎言之至此極爲寒心請六月朔試才次知兵曹都摠府訓鍊都監官員竝爲先推考其啓下單子勿爲施行砲殺射各人等亦令改試才着實爲之以杜後弊何如傳曰允今後凡試才十分嚴明精擇事各別申飭○迎接都監啓曰詔使回禮議于大臣則領議政李德馨右議政沈喜壽議無端辭之必致嗔怪中朝人有以原禮反爲回禮者今亦以所送之物塡書禮單而添以土産雜物則似爲宜當左議政李恒福議上敎允當大臣之議如此敢啓傳曰以原禮回禮恐未妥當左相之議與予相符依左相議施行○迎接都監啓曰天使往來時沿路七處自上別遣宰臣迎慰設宴而送禮物件不等雖不知當初磨鍊本意每被天使之怪問至於今番則非但嗔怪必使追補不足之數事體殊極駭異如碧蹄大臣之行固不可比而同之其餘六處似當一體磨鍊且來時則定州站有承旨迎慰設宴之擧去時則無餞慰之禮承旨直抵義州雖意在遠送而定州設宴蓋闕如也前日文官天使亦有厚來薄往之誚臣之愚意義州旣有餞慰使臣則承旨宜如來時在定州設宴之爲便此等曲折請令禮官更爲講定傳曰允○辛酉政院啓曰臣今朝以問安事詣天使衙門聞差備通官之言則昨昏有一穿白衣着冠人潛入於天使茶房門下人一時驚怪按劍追逐天使怒曰儞國王欲使俺速爲還發故有此騷動之事也云聞來不勝驚愕其白衣人似當於天使館下卽施重罰以慰其心自上亦遣承旨致慰無妨傳曰極爲駭愕卽遣承旨致慰于天使前此人拿致天使衙門之外遣禁府堂上一員從重決杖○合司啓請柳永慶安置合啓請許頊削奪官爵答曰先朝舊臣雖或有罪過不可待之太薄玆用持難而公議日激衆怒難遏不得已勉從○柳慶宗啓曰臣卽刻持拜帖詣天使館下問安措辭致慰則天使令周相公招臣入于大廳答謝仍云無知下人忽然入來若帶持兵器則罪固大矣此則赤手而來幸從輕二十度杖下可矣此處郞中守門之人俺來已久情意親熟亦令仍前伺侯而郞中則俺欲見之須卽還送云云矣傳曰知道○都監郞廳及差備通事持天使拜帖來言請送被罪郞廳傳曰天使雖如是請之守門人等不可不治罪以此意措辭令差備譯官善爲答謝因致爲大人從輕施罰之意冊使再請從之○迎接都監請罪詔使茶房闌入人及把守部將等傳曰我國紀綱板蕩人心不淑天使所館之處守衛不謹致有奸人冒夜潛入之變予不勝驚駭犯罪人決杖後仍爲拿囚守門將禁亂官等已令拿鞫矣都監之請罪何其晩也今後別定年少部將多率軍人晝夜不離巡邏于墻外○尙衣院請爲明年世子宮嘉禮時所用貿來金簪金台簪所入七寶靑紅剌於中國傳曰世子嘉禮緊用物件所當參酌貿來而但目今冊使方留本國多事奢華可戒年例貿易外另貿易姑勿爲可矣○迎接都監啓曰卽刻周冉等使譯官傳語曰卽朝以回禮稟老爺懇言本國銀子乏小決難添補之意則老爺甚怒俺等再三力請則乃曰然則可補土産把蔘二百斤云今若更請則必生嗔怒須以蔘一百斤添補使之早爲停當可也云敢啓傳曰依所言準給○禮曹啓曰五賢從祀臣等議大臣啓辭允下矣擧國群情積年顒望之擧始成於聖上嗣服之初中外相賀士氣百倍此實扶植世道挽回至治之一大機會也臣等待罪典禮之地適逢曠世之盛事懽忻感激不知所達從祀之典今當急速擧行第其節目未有考據之例似當別爲祭文遣禮官致祭於各其祠廟且設祭告由於文廟造作位版分配於東西兩廡而或以爲依頃日功臣配享之例造作位版送于家廟行祭後奉來爲當云其他曲折今方査考故事而此兩款未能以臆意擅斷議大臣定奪何如傳曰允○壬戌戶曹判書黃愼啓曰臣受任度支今已一載自奏請發行之後凡干天使支待之需悉皆料理措辦妄料今此所費若一依劉使時舊例則可以無事支過而猶且慮有意外之用凡所措備者悉皆稍優於上年之數而銀子二萬四千餘兩之外加備一萬一千餘兩意謂如是則庶無不給之患而今乃事有大不然者開城以後已費七八千兩入京以來日折四百餘兩宴折人情之數不與焉禮物銀子已用一萬數千兩前頭該用贐壽發賣等銀子須有四五千兩而後旬折乾亦須四千餘兩前後所費靡有紀極經年拮据盡輸於一旬之費今則該司米布旣缺公私見銀亦竭不唯無價可貿抑且無銀可買至於正布貢木貢物作銀大利之所在而啓下知委今已累日漠然無應之者到此地頭臣亦不知所以爲計今日所遇雖曰無前之事而若是其窘乏者亦由當事之臣拙於幹辦之故也今則智力俱竭將不免生事國家使我聖上尊敬王人之意有所歉然臣雖萬死不足以塞其責乞就司敗亟正邦刑一以爲人臣奉職無狀者之戒一以使冊使曉然知國無幹事之臣不能仰體聖上至誠敬待之盛意或可因此而少止無已之求則臣死且甘心萬萬無恨惶恐伏地待罪傳曰此豈卿一人所獨憂悶乃擧國同然之大憂也卿宜勿待罪更加盡心料理以濟國事○迎接都監啓曰卽刻冊使以手筆分付內壽日使用大銀壺一把金杯盤一副銀筋銀筯一雙覓入臣等卽使譯官告曰宴禮所用金盃銀壺則只是一件今不可取來新造亦不容易恐未及明日也冊使曰我聞國王宴席所用原是送我的旣是一件則明日暫借用還送過各宴後臨行當取去云何以爲之敢稟傳曰依所言借之○三公啓曰呈文事臣等反覆商量則冊使所爲有異常規雖白牌已出之後而需索徵督淹過累日則事勢極爲難支呈文草稿已爲議完依此訴悶似爲不妨敢稟傳曰此擧雖出於計窮竭誠接待之事恐虧一簣揆諸事體萬分未安過世子接見後將此事意商議覆啓定奪○己巳禮曹啓曰五賢臣從祀節目儒臣博考亦無現出處前日本曹啓辭遣官致祭告諭於家廟自此造作位版奉安於兩廡前期祭告於文廟事大臣之議皆以爲宜本曹更爲稟裁則依議事判下故今方督令各該司造作位版諸具藝文館撰述祭文矣但今適當秋上丁釋奠之期群情咸欲趁此奉安而以事理言之則待祭告家廟之後方可奉安雖過釋奠別爲擇日祭告文廟而奉安似爲妥當或以爲雖未及致祭先爲奉安於釋奠之前無妨云臣等不敢擅便議大臣定奪何如傳曰允○禮曹啓曰五賢臣從祀節目議于大臣則領議政李德馨以爲奉安從祀乃大事也祭告家廟乃小節也士林顒望之餘得擧盛典而適近於釋菜之日其欲及此機而奉安者群情同然矣但旣令爲祭告則經奉安而後又祭告似甚無據矣左議政李恒福以爲先告後入爲宜右議政沈喜壽以爲不告本神而從祀揆諸情理終是未安其不及於上丁釋菜之前似爲有欠今旣日迫未暇爲之則須趁自上視學之前奉安宜當傳曰依議○春秋館啓曰臣等取考各朝實錄詳略不同或不載敕書者則其時賜物有無無由考出或載敕書則其時賜物一一具載而但無賜服之時惟成廟朝鄭同天使時所錄中不賜冠服而賜衣資之意最爲明白故竝錄以啓傳曰知道但景泰元年欽賜世子冕服圖式分明昭載於坤之文言曰天地閉賢人隱爲人上者有賢而不能尊之使之隱遯此正生亂之兆旣不能尊之又從而擯棄於禍網使之抱痛則其於世道何如也臣之亡師故臣成渾以名父之子世居林泉而傳其家學孝悌忠信蒙養旣端讀書窮理反躬踐履又與李珥結爲道義之交切磋講劘所造益深爲世儒宗開導後學講明倫理其於國家之風化豈曰小補之哉德高毁來身亡謗集而削奪之禍及於泉壤儒林抱痛愈久愈深內之館學多士外之草野諸生排雲叫闔以訟其冤者不知其幾亦有大臣陳達於榻前而天聽邈然是必群下不能詳陳成渾被誣曲折使聖上日月之明遺照於覆盆中耳噫成渾之少也事親極孝侍疾居喪皆過常度仍成沈痼之病養病山野無意仕進雖徵召除擢殆無虛歲而曾不陳力就列供職食祿或承召至京而一謝恩命旋卽杜門謝病終必乞遞而歸未嘗不待其召而自至亦未嘗不遞其職而徑歸其家至於癸未以兵曹參知入京謝恩適見李珥以兵曹判書爲三司所劾上書論救自珥歿後棲遲丘壑益堅長往之志己丑逆變召命再下不得不入京謝恩杜門臥病呈告數月始遞其職得還其家至於壬辰之變西幸一事極是秘密而民間或有傳說渾聞之驚訝送奴京城爲之探問渾之知舊有以其時闕門所揭親動六師之敎謄書送之渾執之而泣曰聖上固守勿去之意至於如此國家之幸也更不以西幸爲意至於其日大駕朝出都門夕渡臨津而渾居深僻去臨津幾二十里何能及知而迎謁乎大駕方御臨津行殿問成渾之家在於何處李弘老在於上前手指臨津上流南岸村舍曰成渾之家在此矣上曰然則何不來謁李弘老曰當此時何肯來謁此則長湍品官南應時以其時水刺監官伏於行殿之前親聞其言而爲臣歷陳者也噫奸人之誣賢欺君當急難而益甚不亦慘乎噫先王之禮遇成渾實是千載之曠典而大駕之在西路已有不承權輿之嘆至於還都嚴敎屢下天威震動於是成渾動輒添罪無所措躬待罪田間枯槁以死而竟以遺君黨奸爲其罪案豈非讒者之效乎讒人罔極巧言如簧若非我先王如天之大德則成渾之禍必不止此而已也丙申秋臣訪渾於坡平廬舍則惕然語臣曰吾得罪君父而未得受罪偃然度日有若無罪者然於心安乎吾嘗讀史至漢臣自剄北闕下以爲無理而不爲講究到今思之似亦有以君臣之義無所逃於天地之間若獲罪於其君而責罰未及則無以爲生故也其言戚矣臨終遺書其子使之薄葬是乃雖至泉下亦將待罪吾君之意也以此忖度則身後受罪乃其所願不亡者存寧不甘心但儒賢被誣世道漸乖有識驚心士論愈鬱伏惟明主察焉或言大駕西狩過其境上而渾不爲迎謁又不能追往行在遺君之罪乃其自取其友鄭澈以己丑逆獄推官重得罪戾前竄後削指爲奸兇而渾不絶交黨奸之罪尤不可免豈可謂讒者之效哉臣請辨之以人臣愛君之誠言之則在位去位固無間隔如以亂離之際不能從君者悉繩以遺君之律則宜有分別朱子曰兩魏之分東則高歡西則宇文泰當是時見徵之士固已不在其位不幸在乎其位則左右近臣從君於西社稷大臣守國於東壬辰之亂甚於宇文高歡而以渾地位言之則旣非大臣又非近侍乃不在其位而退處田野者也其時大臣近侍之奔逬逃生不能從君者何限而蒼黃顚倒上下相失或非本心故惟我先王德洽好生量廓包荒置而不問咸與惟新若非讒者之效何至獨嚴於成渾乎且鄭澈之與成渾李珥自少相親終始不渝國人之所知也雖一國非之擧朝棄之不以人言輕絶故舊珥渾之志也如以不絶鄭澈爲渾之罪則辛卯年鄭澈被竄之時甲午年再論鄭澈之時何無一言相及至於壬寅十年之後連坐之律始及於已死之人非讒者之效而何哉甲午乙巳年中朝著之間或有因上敎欲罪成渾其時首相柳成龍力止之至於壬寅柳永慶當路之後嶺南儒生文景虎等來京上疏以成渾爲構殺崔永慶於是時論爭起內外和附幾至於牢不可破然崔永慶之獄起於成渾還山已久之後又有多少明驗種種難掩故先王察其爲誣而削之只据傍出之言以定渾罪柳成龍力止之言柳永慶和附之迹則皆臣之耳聞目覩者也弘老始構其說永慶終織其罪豈非儒林之所痛乎伏願殿下亟雪成渾之冤則不獨斯文之幸也其於敬大臣體群臣子庶民之道亦必有助矣答曰疏辭具悉當令廟堂議處成渾事非人人所可易言者也○右議政沈喜壽十二度呈辭答曰予意盡諭控辭至此不得已勉副之意諭之○司憲府啓連論金公諒不允○兵曹啓曰近來東西班窠闕甚窄宣傳官部將守門將等仕滿久未陞遷者多至二十餘人積滯之冤有足可矜頃者爲此而以別兒司果遷出之規啓下擧行而名雖陞出只帶虛銜使積仕之人反爲失祿之官於其心豈不落莫蹉跎乎武兼宣傳官加設六十員付以司果以下遞兒者乃近年待失職武官之新規也就此中除出司果五遞兒以內三廳仕滿者次次擬差旣遷之後除取才隨闕調用則人必喜幸其於聳動武士之方似或便益敢啓傳曰允○兵曹啓曰壬辰以後出身幾至二萬其中固多適用之材亦不無衰劣無才僥倖參榜者人人皆懷希望之心西班窠闕甚少或有終身不得霑一命者爭相怨忿誠非細故差職之際承傳冊相考注擬人才或不無遺漏自今以後申明取才之規入格之人筭過分數別單啓下御覽試才官案懸錄除職之後逐一修正以備睿覽如曾經守令實職已高之人似不必一樣試取緣係用人事例惶恐敢啓傳曰允○辛酉禮曹啓曰是日風雨大作宗廟內典祀廳大松樹一條拔根顚仆震驚廟內壓破神井墻面行慰安祭○慶尙道左水營諸郡風雨大作釜山留泊戰船盡致撞敗拔木揚沙屋宇皆飛禾穀盡損所見悲慘○壬戌司憲府啓曰忠淸水使金應瑞爲人泛濫前爲守令犯贓繫獄幸免刑章物情莫不痛憤如此之人不可復授重任請命罷職答曰金應瑞力戰有功之人勿爲煩論次日再啓乃允○致仕寧原君洪可臣上箚略曰伏見邸報中有忠勳府啓辭給祿恩命朝廷事體雖得於優老報功之意祿者仕者之俸也臣退老田間無事而徒費國廩無乃貽後世素餐之譏乎老臣日夜之望唯在殿下恢弘聖量從諫弗咈好之惡之與衆共之進學修政收拾人心此正今日本根之務若乃勳府之啓是特節目中事也答曰省箚良用嘉焉不絶其祿乃前代優待勳臣之典卿宜勿辭安心受之○以奇自獻爲領中樞府事沈喜壽爲判中樞府事慶暹爲左承旨李德泂爲右承旨鄭曄爲左副承旨尹壽民爲禮曹參議姜翼文爲獻納權盡己爲奉敎○癸亥司諫院啓曰殿中之職爲任極重文武門蔭竝用者蓋欲廣選而精擇也監察鄭敏興爲人麤鄙居家多有不正之行及授本職人皆唾鄙如此之人不可置之臺官請命罷職不敘答曰鄭敏興乃介淸之子也朝家收用有意存焉而前後駁擊非一予竊怪焉勿爲彈論○傳曰欲議世子嬪事領左相及禮曹堂上明日待開門命招○甲子召領左相禮曹堂上議定世子嬪○壬戌司憲府啓曰斂殯之禮莫大莫重而以禮無明文只令內侍行事極爲未安大臣總護使殯殿都監堂上禮曹判書似當入侍請令禮官議大臣急急定奪從之○戊辰雨草實○大司諫柳寅吉啓曰昨日有同僚來言監察鄭敏興非介淸之子而因此發身仕路且爲人麤猾多行不正之事不可不劾云臣與敏興曾無一番相接又不知以介淸冤死之故伸冤除職而只信同僚之言無復可否遽爲論啓今聞物議大激皆以爲非言官少有所失不可偃然仍冒請命罷斥臣職答曰勿辭退待物論○正言趙纉韓啓曰鄭敏興乃大淸之子非介淸之子也介淸子敏復自少業儒守拙鄕曲而敏興本以無知麤猾之人掩蔽敏復欺瞞一世若爲介淸子者然始以加設主簿直授刑曹佐郞其時亦被臺評而夤緣奔走又授本職使朝家收用之典歸於謬施敏復在家竊笑而一道之人莫不唾鄙臣與同僚相議論啓矣今見大司諫柳寅吉引避之辭以物議大激皆以爲非爲言臣何偃然仍冒請命罷斥臣職答曰勿辭退待物論○正言李景顔啓曰臣昨見同僚論啓鄭敏興之簡通只以謹悉答之今見大司諫柳寅吉之引避以謂物議大激皆以爲非苟同之失臣亦未免請命遞臣職答曰勿辭退待物論○司憲府啓曰大司諫柳寅吉正言趙纉韓李景顔竝引嫌而退鄭介淸以林下善士枉死非罪其弟大淸含痛誓心兄冤未伸之前矢不脫服食肉幾過十年不懈初心聞者莫不感歎往在先朝有一經筵官俱啓大淸之事先王大加歎愍特命除職大淸而大淸終不赴命因致瘦死朝家之收錄敏興實出於施大淸未受之恩典也則敏興除職初非謂介淸之子而不察而謬施也掩蔽敏復欺瞞一世若爲介淸己子之說非但不近情理又爲捃摭已甚殊失言官據實論事之意評彈人物事體至重只信同僚之言無復可否於其間或遽爲論啓或書以謹悉俱未免率爾之失請大司諫柳寅吉正言趙纉韓李景顔竝命遞差答曰依啓○傳于賓廳曰世子嬪欲定於說書朴自興女未知家世如何議啓領議政李德馨左議政李恒福等回啓曰伏承聖敎朴氏家世係是名閥宗社主鬯之托極爲允合○以崔有源爲大司諫柳寅吉爲大司成洪霶副校理鄭廣成直講柳活孫倜爲正言白大珩爲熙川郡守○庚申以南以俊朴自興爲正言○辛酉司諫院啓亂後國綱解弛人心奸巧朝家一有擧措輒圖私己號牌本欲籍民繕兵而逃役之輩爭相投托淵藪之弊在在皆是比而誅之將不可禁況繩以輕律豈能痛斷號牌事目內東西班正職人則雖容隱良民或壓良爲賤或以他奴爲己奴者永不敘用云律文甚輕人不畏法犯之者必多終不可禁凡盜錢穀者尙且以贓律治之矧玆盜人口者何可只用永不敘用之輕罰乎請東西班正職人容隱壓良他奴爲己奴者依贓律錄案答曰依啓○司憲府連啓李成吉加資事又啓逆家奴婢成籍沒官載在法典有司所當執法不撓永世爲奴以示討逆懲惡之義而逆珒奴婢俱以投托從曳之徒貸死屬官已出於寬典備邊司創開從良之路以一時苟且之議毁千古不易之法物情莫不痛憤請其公事勿爲擧行已良奴婢竝令一一還賤龜城府使尹趌往在丁酉年倭寇衝斥湖南不將父母獨與妻孥避亂於他處父母及同生盡殲於賊鋒而其身則得全至今聞者莫不痛心不可齒在衣冠之列請命削去仕版答曰李成吉事考諸考啓○政院啓曰遞遷國忌日視事與否令該曹定奪何如傳曰允○觀象監啓夜四更歲星犯軒轅大星五更流星出五車星下入軒轅星上○司憲府啓近來左右史不備以兼春秋入直事甚苟且檢閱李敬輿入來之後僅備上下番而已昨日左議政李德馨箚子批答齎去史官豈無他員而政院必以檢閱申得淵發送旋致史官之不備已極可駭而越境覲親之疏又爲捧入使左右秉筆之官將至久曠明日經筵亦不得備員尤爲未安請色承旨遞差同參承旨推考檢閱申得淵往覲恩命還收賞典之濫未有甚於此時倖門大開名器日輕命德之章返歸於酬勞之資極爲寒心大丘府使安熹以守土之臣胎封修改時雖有些少奔走之勞不過職分當爲有何特異可紀之事而至受堂上重加以致僭賞之譏乎物情皆以爲未便請命改正答曰依啓承旨竝推考安熹盡心國事省民力役一資之加非所惜也不允○司憲府前啓尹趌削去仕版事停啓○政院啓曰今此新御法宮實宗社莫大之慶臣民顒望一日爲急而今承二十二日退定之敎退定則日期漸寒移御之際多有所礙且嘉禮只隔一日凡事亦不無窘迫之患況此莫重之擧已爲行文八道而今遽退行則內外瞻聆未免疑訝而至於遠方箋文頭辭必未及行會改塡種種難便之狀不一而足此係君上大段擧動恐不宜若是續續進退請移御日期勿爲退定臣等職忝近密區區有懷不敢不達惶恐敢啓光海君日記卷第四十五終○朔丁卯答昨日政院移御勿爲退日事曰啓意知道十三日後二十日間改擇吉日以啓○朝講入侍領事右議政李恒福知事申欽特進官朴東亮李慶涵弘文館睦大欽權昕憲府大司憲柳希奮諫院司諫李惺承旨李德泂假注書尹燦史官李敬輿兼春秋林健○朝講答府曰承旨已爲推考安熹事昨已盡諭竝不允○奇自獻素與李山海相仇惡其權出己上使邊慶胤上此疏極陳山海父子情態似若公論者然然睦長欽兄弟非山海之黨而特以見惡於自獻竝論之其曰以桃茢祓除以滌兇穢之迹語特怪妄人以此不直慶胤自獻不久亦見敗○禮曹啓因政院啓辭恭靖大王文宗大王遞遷忌辰日視事先王朝舊例則別無頉稟依遵擧行何如啓祧廟忌辰日視事未安亦頉稟○司憲府啓曰太學乃首善之地國家選士儲養計圓點方許赴擧其衛道育才之意實非偶然自古本館掌務官監饋儒生朝夕食堂逐日計勘圓點之數故井井不紊人無間然近來紀綱解弛士習不美該掌之官不盡厥職浮薄士子惟懷自便每用假到記致有代點之弊已極可駭而至於臨場爭詰不顧廉恥此實無前之變今此次知前後掌務官請竝命罷職自今儒生圓點申明舊規以矯弊習答曰依啓又連啓李時彦等事從之○甲戌禮曹啓曰十月二十二日自上當奉大妃一時移御新宮大駕當先爲擧動中殿東宮似當在大妃之後傳曰自上與東宮先行而慈殿中殿差晩當移御察而擧行○丙子雨○冬至使兼奏請使李尙毅李晬光等馳啓曰臣等到遼東聞皇太子母王氏卒逝皇太子前似當有進啓之事故稟于都司則都司以爲皇太子壓於嫡母似無擧哀之禮云命下禮曹議○辛未左議政奇自獻上箚辭職答曰大臣當不避小嫌以安國家爲己任末路多言何可盡恤至如病勢調理則必差安心勿辭善攝以出○禮曹啓曰皇太子親母卒逝考諸曰諸侯五月而葬同會必至所以愼終重喪也況於君父之喪臣子豈敢以職守爲拘發引時各道觀察使使之上來隨參何如傳曰依啓兩南兩界監司幷勿使上來○領議政七度呈辭答曰辭章又至予甚慙靦宜遵前旨久久調理待春和痊可以出○司憲府啓曰夫諫官以言爲責苟有所懷與所聞唯思盡言不諱乃其職分也其言雖或不中而人主固宜優容以開後來之言路固不可輒施雷霆之威摧折而斬伐之也今者鄭蘊以草野新進初授諫官徒知有懷必達之爲盡職而不思閭巷雜說之爲無理掇拾瀆擾於擧動之日此非磨礱世故者之所爲唯鄭蘊能之而他人不可能也所言雖妄而其志顧不嘉乎至於銓曹以如臣等者擬差言官固難免苟充之譏果能得來皆如鄭蘊者以充臺省則可謂能擧其職而竝被緣坐之罪群情之解體亦甚矣大槪爲國之要非一而其如從諫一節人君尤宜猛省處自聖上臨御以來言官之貶斥非一非二而至于今日薄待臺諫之擧愈往愈深如非大狂妄之人其孰肯不愛其身强復一鳴自取其禍乎請亟回睿思還收鄭蘊外補之命以示優接諫官之義答曰鄭蘊虛妄之失著矣補外之擧實出惟輕勿爲煩論○右議政李恒福六度呈辭答曰卿誤矣國之艱虞如水益深而每引小嫌閉門不出中夜思之卿可自安乎宜遵前旨亟出輔予○吏曹判書鄭昌衍上箚論救鄭蘊答曰箚辭具悉古之諫官上以補闕拾遺下以激濁揚淸勿欺而犯盡言不諱然後方可謂之直言矣此則不然乃以閭巷間妖妄之說大言無忌直欲辨詰於君上其失體不敬莫此爲甚以予觀之不過妄量人也反以直截嘉奬卿之意厚矣卿宜勿辭以識事體眞正直之人十分愼簡調用以淸朝著○領議政李元翼上箚大槪辭職及還收鄭蘊補外之命○兩司啓臣等伏承昨日聖批以永移之期未滿一朔爲敎臣等固知今次還移之擧特出於聖上奉慈殿之至意雖一朔之間以分御爲未安而第念一朔之間分御兩宮少無傷損於聖孝有時擧動隨便問安亦足以展聖上之誠孝也況祖宗朝分御之規亦多有之非今日之取法者乎請賜一兪答曰已諭不允○弘文館典翰臣鄭廣成校理臣閔有慶修撰臣朴𥶇臣李景稷等伏以掌令朴承業本以浮薄不吉之人爲公論所棄頃爲臺官略無顧忌敢以法府之威權爲己黷貨之囊橐鄙陋之事無所不爲其奔競升秩之薦怯迫太僕之吏特其餘事耳及被言官顯斥猶復仰首自辨誣飾之說尤極無狀人皆唾罵莫不痛憤而只以國無淸議之故今又得授憲職豈不寒心名器至重不可容此人玷辱臣等職忝論思不敢不言請命遞差答曰依啓○丁卯弘文館箚請寢移御之命以慰中外之望請還收鄭蘊外補之命竝不允○答領相箚曰箚辭具悉宜遵前旨毋終棄寡昧鄭蘊非以言斥之身爲諫官捃摭無知不根悖妄之語鼓動而眩惑人聽不合仍置從班者故略示譴責耳卿知予意勿爲深咎○兩司合啓請寢移御不允○邊慶胤與鄭廣成書曰慶胤謹再拜致書于壽伯年兄足下頃於進香時立見面目不得敘懷迨用恨極抑有一段好說行之足以利國而利足下家者足下試垂聽焉幸惟聖上以大有爲之資有大有爲之志臨御之初撥亂圖治之誠藹然於哀疚之中於是盡除其積弊凡可以便民之政莫不畢擧而克知爲治之要在於得人不避外嫌擢拔尊椿府台監以爲銓相此可見聖人大公至正之盛心也竊念今日第一急務惟在洗滌朝廷收拾賢才列于庶位責以盡職使之同心協力如同舟之人然後稍可以濟頹靡焦渴之勢矣何者方永慶濁亂之時其所引用者不是闒茸趨附之徒則盡是貨賄寅緣之輩謀危之事旣不與聞則固不可盡繩以王法豈可使之布列淸班以累維新之治乎宜退斥田野者愆閑住數年之後隨其才器而任之然其權柄則終不可授矣況山海之心路人所知而足下欲與同事云甚非聖上求賢如渴之意而且恐足下之終見賣也山海反覆之狀足下亦豈不知哉特以其蔽於私而用之耳且山海前有謀危之迹則足下有與國同休戚之義夫豈有心於容庇哉足下終蔽於私上以惑我后之聰明下以誤椿府之事蹟信反覆山海之說與之同事收取改頭換面之餘孼布列顯要以塞衆賢彙征之路而專權自恣不以國事爲意如前日永慶之爲則垂亡之國禍亂終作然則人皆以足下爲讎矣安知草野奇士懷憤鬱怒抗義請誅者接踵而至不有如曩日之仁弘乎此時聖上雖欲私庇足下之家其可得乎然則鄭氏功名其與存者幾何矣竊念山海之反覆變幻於此日也足下到此必思慶胤足下其以爲不然乎爲足下計莫若痛刮私意恢弘公道入以陳諫椿府出以輔導聖后洗滌今日之朝廷引用彼此之人才同寅協恭戮力王事轉危爲安轉亂爲治則名傳竹帛業竝姚宋而黃喜許稠不足多讓矣然後可謂不負於聖上不負於椿府而足下之忠孝大成矣足下其以爲不然乎由前之事則爲誤國敗家之小人由後之事則爲生榮死哀之君子足下何居焉今者聖上危疑孤立無所倚依凡有謀議莫不咨詢于尊椿府足下須以正導之不以私意干其間毋自陷小人之域幸甚惟足下進退之不宣○司憲府啓請還收鄭蘊外補之命答曰已諭勿煩○戊辰大司諫具義剛司諫崔東式啓曰臣等職忝言地無一毫裨補之事而每以避嫌瀆擾聖聽臣等之罪實合萬死惶恐踧縮無地自容第頃日鄭蘊之所論雖似荒雜不中顧其職則乃諫官也因此一言而至於補外者其於聖德所損爲大今之咸請還收成命豈爲一鄭蘊而然也昨日齊坐時臣等言其本院亦當汲汲論啓之意則正言朴弘道頗有不肯之色而至曰不必苟同及其反覆商議之後始曰今日似晩明日爲之不妨臣等亦信其言以明日相約而罷矣不意今者遽爾稱病觀其前日避嫌之辭則似爲鄭蘊爲言矣而今反如此臣等實未曉其意之所在也此無非臣等見輕於同僚之所致不可苟冒請命遞臣等之職答曰勿辭退待○兩司啓請寢移御之命答曰慈殿獨還舊御之所問省之禮不可全廢予素有疾病嚴冬出入甚難玆欲從還此非力爭之事也宜知予意勿爲强煩○司憲府啓請還收鄭蘊補外之命不允○己巳司憲府啓大司諫具義剛司諫崔東式竝引嫌而退欲論鄭蘊補外事實出於公議之所同然而依違難信之失專在於彼別無可避之嫌請大司諫具義剛司諫崔東式竝命出仕又啓鄭蘊還收補外之命又啓臣等伏見正言朴弘道日昨出謝之初極陳鄭蘊外補未安之意至曰臣之妄意以爲鄭蘊新除之命不可不竝命還收臣代鄭蘊之職當鄭蘊之斥捨言責更不可他求臣不忍退伏含糊以負聖明觀此啓辭其論甚峻其意甚急臣等以謂如得出仕必卽大言論之而就職之後寂無一言臣等竊怪之今見大司諫具義剛等避嫌之辭則鄭蘊補外之事旣發於完席而弘道乃反遷轉退托云觀其前後所爲有若兩人之事其心所在固不可測也至於同僚以此引避則不可不竝避具陳己意以俟公議之處置而遽卽呈告以入其不識體面進退無據之狀甚矣此無非朝無淸議無復顧忌之致也玆事初無大段利害而尙且依違觀望至於如此也使此習漸長則臺省之間諛佞成風直氣消盡豈非大可憂乎如此之人不可置諸言地請命罷職答曰依啓鄭蘊事已諭不允正言朴弘道遞差○司諫院啓請鄭蘊還收外補之命事答曰量施輕典今不可還收不允○庚午領議政八度呈辭右議政七度呈辭答領相曰予已有言于卿矣卿疾非朝夕可瘳宜遵前旨臥閣論道陽春已近勿藥非遠安心調理待春和以出答右相曰卿無不仕之義宜速勉出匡濟國事予與卿皆不幸生此末世一邊過情之浮議任他啁啾何可介意自反而縮進退豈不綽綽卿必自反矣有何不足之嫌乎毋庸更辭以先國家之急○司諫院連啓鄭蘊還收補外之命司憲府連啓鄭蘊還收補外之命事答府院曰予意已諭休煩可矣○傳曰大內及東宮多有修改處此宮前定監役官仍定又擇定戶曹郞廳一員待移御後修改墳墓拔掘事禮曹覆啓世道日卑人心日薄蔑視儒賢貿貿益甚生而不知尊慕死而又加詘毁至於拔掘墳墓之變相繼而起極爲寒心成運守道林下徵辟不就先王屢有嘉奬之恩其高風懿行至今爲士林矜式今者意外之辱及於泉下之朽骨雖未知所以致之之由而聞來極爲驚愕令本道多般訪問期得犯人以正其罪量給助墓軍使之封植而朝廷亦不可置諸尋常自京降香製送祭文令本道都事致祭慰安以彰朝家右文尊賢之意何如傳曰徐敬德掘墓之人竝令詳覈必捕嚴鞫定罪以正邦刑事申飭擧行○朴弘耉上箚辭加資答曰省箚具悉卿懇年前冊使請加秩卿甚厭之故其時姑從臺評以副卿至意今依祖宗朝推恩之典用施同慶之情宜安心勿辭○執義柳潚持平趙希逸啓曰近來賞典大濫爵加蔑功恩及無勞前後相繼公論之拂鬱久矣今者王世子嘉禮時侍講院陪從之官亦霑賜馬之恩而臣等名在其中不可糾正他人請命遞斥臣等之職答曰勿辭○司諫院連啓增廣慶科不可行於式年之前豊呈已過請罷還女樂答曰科擧事式年不可不先爲試取增廣別試退行秋間少無所妨但日字窘迫則令該曹更議進退女樂事今不必罷還凡閭閻宴會一切勿爲定送○司憲府啓曰賞者勵世之利器勸善之大柄也古之人君懼其濫施弊袴至微猶且惜之況金貂之貴鞍馬之重豈特一弊袴哉今者賞典極繁猥及無勞輿情齊憤國言藉藉請王世子冊封嘉禮校正時賞加及賜馬竝還收成命答曰賞格事一依祖宗朝舊例參酌以爲不可還收○校正弘文館前後官員加資給馬賜物有差○書寫人等賜米布有差○傳曰號牌一事予中夜思之恐不便民今可使上自朝官下至胥吏軍兵公賤有役人等爲先佩之儒生及無故白徒私賤則勿令佩之中外成籍閑丁充差軍額似宜此意更議施行○朴承宗上箚辭加資答曰慶禮好過援例加資所以表喜安心勿辭○弘文館上箚曰兩司以元兇餘黨加罪之事累日論列而天聽愈邈未蒙一兪若以爲輕者小者而不爲之加罪則臣等請明其不然自古奸兇之當國用事者若非爪牙腹心則雖大奸巨猾亦無以行其胸臆而售其奸巧不可謂輕者小者而遲疑不斷以貽後日之悔也及第金大來李惟弘宋成俊耉李效元等皆以陰邪躁進之人趨附元兇陰謀秘計無不預知及其鄭仁弘抗疏之後主張庭鞫之論必欲屠戮善士而後已柳惺南復圭具寭或以元兇之姪藉其成勢益肆邪毒當鄭仁弘上疏之日迫脅亡婦之翁詰問指嗾之人謀起大獄或以頑愚無恥之輩承望元兇之風旨夤緣宮禁濁亂朝政以助元兇之氣勢或身爲臺官先陷同僚後竄善士其爲計吁亦慘矣前知中樞府事崔天健前判書成泳前副提學宋應洵前護軍柳永謹前佐郞柳𢢜行司直黃暹行護軍宋駿前承旨李德溫及第李慶祺等曾在銓曹大小除拜一從頤指玉堂上箚贊頌元兇至比周公身在宮僚敢以仁弘誣罔罪人斯得等語飾辭回達以元兇一家之人或爲銓郞或爲臺閣恃勢縱恣汚辱名器傳攝命下之日方在玉堂至欲陳箚身居喉舌之地與其黨類表裏相應以麤鄙之人主起獄之論以爲戕殺之計是可忍也孰不可忍也行護軍宋言愼賦性陰險濟以貪虐與洪汝諄李弘老等結爲心腹謀議相通黨附元兇再秉銓衡進同斥異助成兇勢左議政奇自獻以肺腑之親竊台鼎之位多行不義無所忌憚報復睚眦恣行胸臆頃年趙振等事謀起大獄者乃其一也至於其人貢物親自防納民家基址公然怯奪廣占第宅多至三處賄賂旁午其門如市當此嗣服之初復據具瞻之位國事之日非人心之缺望極矣及第李弘老交構兩宮謀危國本通天之罪尙忍言哉不可以定配之故而假息覆載之間請竝快從公論答曰治人適可而止服其心而懲其惡如或過中恐乖王法也黃暹等置之可矣宋言愼先朝耆舊之臣所陳之言似不近情休煩爲宜左相豈有如此之理乎大臣非如庶官而輕易論劾甚爲不可李弘老亦已竄黜毋庸煩論永慶之當國也金藎國南以恭爲謀主永慶旣敗之後金南首唱倒戈深結希奮跳梁自恣無所顧忌做出淸北濁北之說以示其異於永慶然後率其餘孼搏擊永慶之徒不遺餘力必欲殺之而後已○司諫院啓曰近因國家慶禮頻繁賞典之濫罔有紀極物情之駭歎久矣頃日世子冊封嘉禮校正等賞加太濫崇班重秩無不躐取而實職未準造成微勞假行相禮者亦陞堂上重加物情莫不駭愕請竝命改正前請增廣進定事女樂罷還事答曰已諭不允賞格事照倣祖宗朝舊例參酌以施勿爲煩論○吏曹以副校理朴鼎吉親病乞遞御史上疏回啓曰御史之命出自聖簡非下所敢容議傳曰人臣不擇事而行御史非出彊之任朴鼎吉旣有兩兄其父今方帶職而厭其出使之勞冒陳猥濫之疏政院敢爲捧入失體甚矣色承旨推考今後如此之疏切勿捧入朴鼎吉亦難免爲人臣避事之罪今姑遞差本職御使勿爲治裝仍傳曰鄭岦御史治裝○以禮曹科擧事目傳曰末世公道惟在科擧而近來奸僞之弊或不無於其間至於違棄程式宿搆沽直以爲占科之捷徑士風之不美莫甚於此今後各別申明嚴飭以矯此弊○甲寅司諫院連啓諸賞格還收成命事答曰不允○司憲府連啓諸賞格還收成命答曰不允○乙卯司諫李惺啓曰以爲錫馬之命誤及無功之臣憲府方請還收何敢冒居糾正請命遞斥答曰勿辭退待○司諫院啓曰賜馬非如爵賞其於糾他有何所妨司諫李惺請命出仕前請諸賞格還收成命事答曰不允出仕事依啓○司憲府連啓諸賞格還收成命事答曰不允○政院啓曰紀綱之渙散百隷之怠官近來益甚時事已至於不可爲之地不待識者凜然而寒心矣臣等伏見昨日刑曹漢城府囚徒決等頉啓刑曹則不言某員有某公故偃然以不坐爲當然者漢城府則諉之以堂上不齊竝以爲頉已爲可駭之甚而至於司憲府亦泛以不坐爲啓法司乃糾察百司之地而別無公故不坐如此則百司之怠慢勢所然也不但此也各司坐衙甚罕事多積滯而恬不爲慮委靡頹墮日甚一日若不痛革此習則國事更無收拾之望請令法司糾檢官司使之逐日坐衙各察其任則庶事無滯而風采頓變矣臣等仍竊伏念頹廢解弛之習雖至於此而振肅轉移之機專在於君上近來鼎席俱空無摠率百僚之人經筵久廢無引接臣僚之時廊廟諸宰經幄儒臣亦不得仰望天光開陳所懷日月已多群情壅鬱上下不交如此而欲望興衰振頹挽回世道不亦難乎窮陰已盡春意方回伏望聖上茂對天時更加日新無事因循振發精神或開講筵或不時召對頻接臣僚講論治道則聖德淸明庶事自擧百僚泄泄之習自變於歡欣聳動之中矣答曰允予嬰病㤼寒不得開筵常用未安近當調理爲之○司憲府連啓諸賞格改正事答曰近來國家多事效勞執事之臣一依祖宗朝流來典章參酌施賞則此非不辟創開無前之擧者也休論可矣○戊寅吏批啓曰備忘記林下學問之士不必拘於常規祖宗朝寧無是例乎今以鄭仁弘鄭逑等經筵則特進官兼帶書筵則輔養官稱號使之入參以畀啓沃輔導之任可矣事傳敎矣常時特進官則弘文館抄啓只輪回入侍而不爲下批今則有兼帶之命除常規自本曹下批乎世子輔養官亦一體下批乎敢稟傳曰特進官依舊例輔養官下批○司諫院連啓諸賞格改正事答曰不允○大司諫洪履祥司諫李惺獻納李弘望正言李景顔等上箚略曰比歲乾文屢警象災疊見至於十月震霆虹貫白日異之大者而式月斯生訛言沸騰氣像愁慘災不虛生豈無其故嗚呼今之時事可言者多矣姑以目前最急者言之大臣人主之股肱而去歲以來相繼引退國無三公今幾月矣廊廟久空百僚無統軍國庶務一切墮廢此豈尋常之故哉竊念殿下卽祚之初首擧時望置諸台輔而竭忠盡言多不見施用舍大柄專未與聞凡所可否不過該司閑漫收議而已至於時論逕廷動輒見沮群咻或犯排擯橫加苟非貪戀尸素不恤人言者豈肯一日冒處乎今不深思厥故務開前轍以蔑分棄義爲敎則豈非未安之甚乎不特此也中外諸臣稍以名節自愛者爭懷卷退之計豈無其故而然耶兵禍之後國勢板蕩荏苒二十載委靡日甚上下恬憘文具是事蜉蝣楚楚奢侈成風變續綱常道喪廉恥爵賞多僭言路漸塞至於先賢墓藏掘拔相踵雖使上下同寅猶懼不克而偏黨已錮士習大壞上天赫怒何足怪乎朱熹之說曰天下大本在於人主之心治心之要莫過於誠正之學殿下燕閑之中操存省察者果保其純一而無間歟法筵久廢臣鄰罕接而日侍左右者宦官宮妾則竊恐殿下端本澄源之功或幾乎熄矣卽今春日和煦萬彙咸新伏願殿下日開經幄賜對儒臣沈潛古訓咨訪時務推誠大臣勿貳勿疑陶成太和至治馨香何患賢士之遜荒天怒之未弭乎答曰天變疊見至爲兢惕省箚良用嘉焉予當體念焉○丁巳掌令崔東式尹重三啓曰今月二十日臣等適俱有私忌不得參坐之意十八日同僚會坐之中言于下吏矣伏見政院之啓其辭曰法司乃糾察百司之地而別無公故不坐如此則百司之怠慢勢所然也不備三員則不坐雖是規例同僚之不能會坐實由於臣等式暇之故而被人詆斥至於此極請命罷斥臣等之職答曰勿辭退待○執義柳潚持平趙希逸啓曰去二十日大司憲李時彦在告掌令崔東式尹重三俱以私忌不得進持平吳靖加資未肅拜只有臣潚及希逸而已以不備員之故不得會坐今見政院啓辭法司無公故不坐式暇載在法典入啓單子不爲懸錄流來故規也今者政院不問其由以無故不坐至於入啓無非臣等無狀所致請先罷臣等之職以懲百司怠慢之習答曰勿辭退待○司諫院連啓諸賞格還收事答曰已諭勿煩○咸鏡監司韓浚謙馳啓曰老兵大隊水下深處已爲攻擊首胡承良還向老巢情形叵測疆場之虞到此益甚飢饉之餘癘疫又熾慶興等邑死亡相繼賑救之策罔知攸濟防備之事着令日新待變矣○戊午司諫院啓曰掌令崔東式尹重三執義柳潚持平趙希逸引嫌而退凡官式暇法典所載不滿三員則不坐亦是流來舊例則以二十日不坐之故而政院不問其由率爾入啓其不察甚矣臺諫有何可避之嫌請竝命出仕諸賞格還收事答曰已諭休煩出仕事依啓○己未執義柳潚掌令尹重三崔東式持平趙希逸啓曰言官體面與庶官不同自祖宗朝以來待之尤重非爲其人也爲其言責也今者政院不考舊例不問曲折乃敢以無公故不坐顯加詆斥此實前古所未有之事臣等之無狀雖不足恤其於體面何決不可偃然就職重辱名器請命遞斥臣等之職答曰勿辭退待○大司諫洪履祥司諫李惺獻納李弘望正言李昌後啓曰國家待言官體貌頗重雖有所失非政院所可糾檢況以式暇不得備員而不坐則政院之啓謬妄不察甚矣臺官少無可避之嫌故臣等請出矣今見柳潚等再避之辭處置乖當之失著矣請命遞斥臣等之職答曰勿辭退待○政院啓曰臣等待罪近密以糾檢百司爲職況有先王朝百隷怠慢每爲自便之計政院居喉舌之地總糾各司慢忽不職乃是任也之敎臣等每以墜落職事負此嚴敎爲懼近觀百司懈怠自便之習日漸滋甚紀綱頹廢莫可收拾至如獄訟衙門率皆頉啓已成錮習姑以正月以後言之則自初一日至十日未行公事司憲府以不坐頉啓自十一日至二十日未行公事又爲頉啓臣等非爲一番頉啓者也適於其日刑曹漢城府頉單子一時俱到故不得不竝爲仰達矣政院於百司只據文書而處之而已況累爲頉啓則每每遍問其某員有某故與否恐非政院事體也臣等區區之意只在於少振紀綱而不覺其語侵臺官以致兩司紛紜避嫌之擧極爲未安伏地待罪答曰勿待罪○左承旨申渫啓曰前大司憲鄭逑○右議政李恒福上箚曰臣空踈愚暗最在人下才將命耦學與時背重觸時忌厚招物議周道如砥揷脚無地唯所恃以發敘者只是吾聖君耳伏讀聖敎以爲蔑分棄義嗚呼獲罪于天無所禱也命之罔極戴履何心柱後惠文森然螭陛有係官邪無微不擧況此大戾理宜先正延頸待誅席藁恭竢奄過旬日未有指揮臣於是時退固不暇出亦不敢若一向窘蹙無故引日久伏畏辟無有窮時心如流水非刀可斷今日明日何時而已此又非所以共命之義也敢伸據鼎之辭用代王庭之供惟聖明之少留意焉臣以末學無所識知平生妄意分猶界限也修盡其事不敢踰越分之宜也義猶刀尺也裁度事理行而宜之義之立也故踰分則僭犯義則亂招虞人以旌死不敢往者守其分也作相四十日出判相州者不失義也下詔切責猶欲固寵者分之僭也太學生三萬餘人上書斥之徘徊不去者義之亂也其或不問可否唯上所命專務愉悅不恤人議者將以擬諸分義蓋亦似是而非者非臣所謂眞分義也臣以不才早蒙知遇不幸遭亂久處樞要夷險燥濕飽更之矣辛苦艱難備嘗之矣事不辭難聞命而趨一不言病一不規免唯思叱馭不一回車者非樂死而畏生實重義而盡分也自以爲奉令承敎可幸無罪不意今者致勤聖敎孽自己作非由外來比如蜀禽自鳴其名今罪名已立刑章未加在家則爲逃刑之人出仕則爲待罪之臣與其逃而益罪孰若出而待命執此猶豫平地太行矣第臣聞之魚軒象服飾其貴也桎梏纏索昭其罪也今若以桎梏之實蒙象服之飾標榜異宜聽聞殊駭不惟人非鬼亦揶揄經曰禮不下庶人故有罪則鞭之鞭已則拂拭不念前罪含容而役令者分所宜然唯士夫則不然一犯罪戾名義掃地其名旣立法隨而加名立而法廢王章替矣古之聖王以是爲重審擇於始使得善終未聞有負大辟之名仍具瞻之地故曰君使臣以禮今殿下始以禮進臣臣不能以禮自終赤子匍匐固當惻隱旣已入井無如我何墍周而已寧復回生今一入而犯刑章一出而辱名器臣以是懼唯聖明之少留意焉答曰省箚具悉卿懇予於前日有言於卿矣君臣之間貴相知心末路人言其岐甚多自反而縮在卿何傷而固辭不出置國事於度外近臣三往辭章不止自念涼德無樂爲君激勸之語實出肺肝不圖卿又執此而爲引咎之地也無乃近於不相知心乎卿宜掃除纖芥先循國家之急亟出輔予益恢休休之量以樹眞大臣之風光海君日記卷第四十九○丁卯遣承旨往諭左議政李德馨還朝德馨謝以父病彌留辭不起○司憲府啓請金公諒事還收成命答曰已諭不允○兵曹啓曰上番軍士被侵之事不一不二故軍士等行近京城必換着破衣破冠有若拘囚見監者然軍情如此緩急何賴其中最苦者如旅帥隊正各人被上司下人百般侵勞稱以見謁禮恭然後徵布云本曹下人另加申飭矣如摠府下人自曹申飭爲難請捧承傳一切禁斷王許之國朝依唐府兵法制置六軍上番之軍不過扈衛宮闕其分遣各司亦爲防護非常而已自兵制寢弛兵曹都摠府胥吏皆侵刻上番軍以肥己各司所遣軍亦被胥吏侵徵官員用爲僕隷日夜役使軍人怨苦逃亡皆由於此○兵曹又啓曰近年軍士等試射一事未暇擧行殊乖上番軍士敎閱之意來二月朔上番軍士一千八百零本月二十五日點考後着令訓鍊院官員及該管部將會同試射則一中以上五百六十七名自曹所當參酌施賞其中優等之人請令破格論賞然後足以聳動軍情勸課後來王曰此賞格之規必有先朝已行之例考出覆啓施行兵曹考啓宣祖朝給布規例從之○司諫院連啓賞加太濫請幷命改正王答曰査倣舊例酌施賞典不可改正勿爲煩論○左副承旨李志完啓曰伏見頃日平安監司崔瓘狀啓胡人四百餘騎無端出來以畎獵爲名而要索食物此必是探試我情後日之患誠不可測臣慮淺位卑而待罪兵房不能無私憂過計竊念天朝於我國父母之邦也自前大小邊情無不咨報今亦具此曲折移咨於楊御史衙門而差解事譯官善爲措辭使之曉諭老酋曰彼此疆場截然爾宜嚴束麾下諸胡後勿任意踰越云則彼必以爲我國之事天朝無微不知渠雖有桀驁之計未必不爲忌憚於心令備邊司議處何如傳曰允○以南晫爲宗簿寺正柳湙爲司憲府掌令崔東式爲侍講院弼善白大珩爲刑曹正郞南以俊爲司憲府持平李昌後爲獻納吳靖爲校理趙存道爲正言李挺元爲司書任奕爲禮賓寺主簿李熽爲待敎○南晫曾爲臺諫與文勵姜籀蔡衡等受長興民銀貨啓請移設兵營以省長興之弊事發被鞫受刑訊累次丁未大旱議緩獄柳永慶啓請疏放宣祖强而後許之至是用爲顯職人皆唾罵每首擬人譏其副擬者曰汝必盜金故亞於晫也朝臣之有識者皆羞與竝擬官職王以其詘於先朝優容異常李挺元槐山賤人子也嘗得罪於本郡應被謫徙遂入太學上疏請誅柳永慶以救鄭仁弘欲以直名被罪也至是登第李爾瞻引爲腹心以校書正字超授講官白大珩任奕皆淫悖無行爲人鄙棄至是漸收用爾瞻皆許以有社稷功○戊辰前參議崔有源上疏略曰臣於去冬病伏中竊見鄭蘊掇拾不根之說至溷天聽謂之狂妄僭率可也然其職則諫官而心則爲君也而天威赫然斥黜不饒蘊以流俗凡人而因玆一事反得美名殿下以聖主而由此擧措貽譏後世豈非不幸之大乎至於李元翼請寢成命而終不允是待股肱不亦薄乎今若召還鄭蘊則臣民咸仰日月之更矣且臣於昨日適値穆陵忌辰悲愴之餘偶有一得國家自亂後未行朔望之祭而士大夫家先爲復舊是事私親厚於祖宗臣恐其未妥也今廟貌重新百事遵舊各陵朔望祭雖未能復行宗廟之禮不可廢也請令有司講究詳定答曰疏辭具悉用嘉乃誠朔望祭禮當與大臣議定鄭蘊赴任未久何必使之往來數數姑待後日可矣○司諫院連啓賞加太濫至於崇班重秩無不躐取物情莫不驚愕請竝命改正不允○領議政李元翼十七度呈辭答曰節屆陽春宜遵前旨調理以出毋庸固辭庶慰予望○傳于政院曰今此諸賞格或昭載中兵判命招入侍○己卯推鞫廳啓曰愛玄刑問不省人事命在喉間今明當斃似難加刑孝一河大謙屢經嚴鞫牢諱不服而停刑已久似當加刑敢啓答曰彦珩等更加嚴鞫○王引見左議政李德馨王曰國家不幸逆變斯起深用驚慮不知所爲卿今上來慰喜百倍常時卿久處鄕曲有何所聞見乎德馨曰臣在一日之程晩聞逆變達夜上來初聞則定將八路云似有排置僞造文書云似有官曹云極爲駭愕矣及見前後僞造文書及本道狀啓辭連情態則齟齬不似必是荒唐人所爲六曹之人必不如此所謂大將者拿來則可知矣果若排置則初不窮刑遽自供招亦似無理今來兩罪人可知謀計情態矣但輕重間國家不幸人人得易爲此說寧有如此痛愕之事乎臣所居山谷也雖近處有之是無知山中之村氓也別無可知聞近來外人言則國綱墜地人不畏法可畏可虞之形不待此而知也海西一道人心土風自前殊常其地無士人皆是無知武夫土着民人中才人强盜居半矣金翼辰乃還俗云無乃明火賊邪自以其文書白日呈官有若故爲被捉者然其情未可知也賊魁旣已就捕兩賊亦來今日推鞫則可知端緖矣王曰見僞造文書非知官事者所爲而但姑未知如何卿之所見何如德馨對曰難以推測無乃試於官中有所爲之計而然耶無端而爲之難測之事也昨見監兵使會推狀啓則其賊所招似是不實云此亦殊常矣壬寅年忠淸道亦有逆變溫陽郡守李質粹多敎誘上京殺之亦多其中新來罪人不爲多杖而各邑地名各人年貌皆能言之而其言終乃不實在前亦有如此之人矣此則魁首已捕可易推覈崔君者似是謀主丁義民似是腹心此兩人似關係矣王曰然矣崔君雖云禮曹書吏似非眞也得非外方之人而假稱者乎德馨對曰此必假稱而爲此事者也金翼辰旣來窮問設捕則渠將安往且今自迎曙以西七站罪人上來之時守令領軍長候路傍則牟耕已迫而凋弊之餘勢將顚仆矣王曰前者見之如此事出於春間民不得耕種今亦値耕種之節此憂非輕德馨對曰必使賊則盡捕民則安業可也下諭八道以示鎭定之意如何承旨亦同辭贊之王令政院察行王仍咨南邊關市及西北虜情等事且敎曰未知此賊果以號牌發而見狀啓則皆稱以號牌而發云如何德馨對曰號牌事與往年異矣其時上問甲乙所論備達矣苟善爲之則盜賊無所容矣今此趙石龍等亦可按籍而搜得矣○王御西廳親鞫罪人領議政李元翼左議政李德馨右議政李恒福判府事沈喜壽判義禁朴東亮知義禁宋諄同義禁辛慶晉朴震元大司憲李爾瞻大司諫柳寅吉都承旨鄭曄左承旨李好信右承旨李志完左副承旨尹暘右副承旨閔德男同副承旨洪瑞鳳注書鄭基廣假注書閔應恢崔貞元史官洪敬纉申得淵入侍捧金濟世招所供與鳳山所供略同而時有牴牾王問其主謀之人濟世供稱主謀者崔君也其家在於義洞其弟詳知矣王曰汝已御寶僞造其罪當死從實供招崔君變名與否更加詳問濟世供稱崔君者初則稱李黃云矣李恒福曰崔君旣爲失捕而其面貌年歲及所居之家則此賊兄弟能仔細言之令捕盜大將率去此賊使之的指其家然後渠雖逃走收捕鄰里問其何許人來接此家則似可以推得矣王曰依啓王曰渠旣稱犯京云此辭緣及逆謀始初時事竝詳問之濟世供稱犯京則欲於七八年後經營爲之謀逆則己酉年始爲而欲避號牌而爲之矣王曰犯京辭緣及謀逆事己酉年某月於某處爲之乎濟世供稱崔君泛稱犯京而無他議耳王曰金百緘以何故而生此凶謀乎濟世供稱金百緘之父以烹父之故前年被鞫恐被再鞫生此兇謀矣左右相曰金直哉之被鞫在於前年而渠之謀逆則在於己酉年云此是違端也王曰以此更爲詰問兇謀節次不爲直招平問故然耶左右皆曰兇謀則必杖之然後直告矣仍與李石龍安石龍崔有海等面質則崔有海則謂之崔極海李石龍則謂是安應龍安石龍則未曾見之人云王曰此中無趙石龍與否今可問之濟世供稱此是分明趙石龍矣德馨曰汝旣稱同時赴擧而此人乃私奴也豈有與私奴同赴擧之理乎供稱趙石龍乃擧子之私奴也更爲鉤詰則濟世供稱今始細見則不是趙石龍矣王曰崔有海則乃眞的云耶對曰相見於中興寺矣王曰當其相見時有何所議之事乎且與崔有海面對憑問濟世供稱所議之事則逆謀也崔有海供稱願得細達云云左右皆曰元招則徐當捧之矣姑問其相見之由崔有海供稱所居後有佛堂讀書上去時此人等率二僧人來宿皆稱生員談話之間問及其榜則尹奉益則稱庚子榜金應辰則稱丙午榜尋常戲謔間如有謊說者則曰此亦庚子榜人以爲譏弄之說話矣王曰何以處之大臣皆曰崔有海則姑下獄金翼辰則拿入捧招爲當翼辰供略如濟世之供王曰何以必推金百緘爲大將乎翼辰供稱以其知事識字而有勇故爲大將矣捧丁聖民朴以觀朴以鼎閔第龍韓今龍等招或言與濟世前有嫌釁或言濟世利其財貨而然云○甲申司諫院連啓南晫罷職事不允○時延陵府院君李好閔乞暇遷葬于楊根聞逆變還來啓曰臣伏蒙恩暇已爲開塚當葬而不意聞變不勝震駭不敢以私事退在且所謂金直哉卽臣亡兄師閔之壻也直哉悖戾黜妻雖爲一家之所共斥絶而變出門中尤不勝震惕之至謹以趨詣矣答曰啓辭知道卿宜安心勿爲惶恐○王引見平安兵使李守一敎曰卿前在北道必備諳虜情亦知西賊之情耶李守一對曰老賊形勢雖未詳知餘許忽溫等部落必統合然後可動於某處以今所領之軍似不敢遠出臣意則如此矣王曰近觀本道狀啓則老酋每送人于滿浦鎭云應待之際必須善處俾無後悔李守一對曰北邊則臣受任見之防備諸事似有可恃西方事聞之則靡有可恃之勢云臣入往則卽當巡行隨事啓聞矣大槪邊臣狀啓例未易成朝廷必須因狀啓施行似可爲矣王曰卿之所言當令備局隨啓速處矣仍賜甲胄弓矢王曰本道城修築矣若有民怨則不可爲若不築則無備卿須觀勢量時善處若有警急則胡人善以鐵騎長驅必須據險淸野然後可爲也守一對曰聖敎當矣古語有之兵糧雖足人心失則不可守西方無一城可恃無一兵可用糧亦不足近來人心不善雖器械皆備亦恐難濟況無備如此極可慮也人心收拾則非一邊臣所能爲必須自朝廷講究得民和之策王曰逆賊在逃者多不無南走越北走胡之患津渡等處另加譏察對曰當盡力王仍親鞫捧金直哉招承旨閔德男進曰直哉不對所問只爲發明何以爲之王曰豈有以平問輸情之理乎閔德男進曰崔君捉來云矣王曰東大門內家捉得乎曰金濟世往於義洞家則有人出見濟世曰此是崔君云故拿來云矣仍進所探文書一小篋而皆是雜文書仍拿入所謂崔君者使供則只稱曖昧無事可達百般引問只稱願與金翼辰面質而已曳出後拿入金百緘捧招百緘願與金濟世面質左右皆曰逆謀豈於平問吐實乎面質姑徐之可也閔德男進曰禁府都事率金翼辰往所指崔君家則非朝者其兄所指之家亦有皮匠者渠熟視曰此非崔君似是崔君之奴也云故亦爲捉來矣且往韓汝裕家則非初所指鍾樓近處也行到奉常寺越邊指一草家搜之則乃一嫠婦之家也隔籬家有韓繼雲者而適以會飮出去而來路聞之則已爲捕得云矣沈喜壽啓曰大獄之初固難遽以爲不實而金翼辰等所供多有疑似之跡治獄不可不嚴且重然事之重大處尤可留念自王必於重治嚴鞫之中稍存疑似之念可矣王曰此賊白日呈文於官門而現捉此似可疑但近來人心極惡何可謂必無此變也大槪討逆之義知者蓋少不可不嚴重也且各道定將云者果實則非偶然之逆賊也必待諸賊入來究問然後可爲處置矣喜壽曰上敎然矣李德馨曰金翼辰必須不殺而留置收捕諸賊箇箇質問然後可有所處置也閔德男請以所謂崔君者混置衛士中令金翼辰辨別之仍抄出衛士容貌與渠所供稱相近者二十人以所謂崔君者混置其中而分左右立之使翼辰先見一邊人則良久諦視指一衛卒曰此是崔君也左右諸臣皆知其姦狀相顧譁然更使又見一邊人則亦良久熟視指一射手別監曰此是韓汝裕也左右尤覺姦狀無不憤惋皆以爲刑訊爲當王曰軍器軍糧等事昨日未及問之今可更問所謂崔君者則加械下獄閔德男曰所謂崔君者下於義禁府乎李德馨曰當下典獄耶王曰虛實間逆獄不可不嚴下於禁府拿入金翼辰更推王曰刑訊則決不可爲平問可矣雖刑訊姑待諸賊入來質問後爲之金直哉兇謀此人皆知之徑斃則不可爲也不特此也大槪渠雖非有意而告之有同告者刑訊則姑不可爲德男進曰金翼辰雖更推別無現出之言何以爲之王曰姑止之拿入黃慶龍捧招閔德男進稟曰禁府都事率金翼辰往捕崔君時所捕崔君奴子稱云者及韓繼雲鄰家捕得一嫠婦何以處之王曰問于大臣德馨曰似是虛僞理宜速處雖似虛僞者正犯云則猶可仍囚此則次知也不可拘囚問于恒福亦曰宜當王曰旣指爲崔君之奴勢難容易放之姑囚於典獄兵曹啓曰自古兇逆之徒必締結土賊以助其勢今此兇賊亦安知陰結諸處土賊乎獸窮則搏人事理之當然跟捕四出不無驚動萬一網漏之賊潛發等死之心則爲患非細而獄事滋益蔓其損傷國家元氣曷有極哉道路流言皆傳兩湖有劇賊云此說端的與否未能知之往往斬殺人命委屬可駭以此見之似有劇賊着令兩道監兵使密加譏察嚴設堤防允合事宜請將右意下諭何如傳曰允○時黃海監司狀啓白川郡守李惕捕得金直哉妾女壻皇甫信問之信供稱直哉與其子弟實有陰謀狀鞫廳遂執此以爲端緖及鞫金直哉直哉供稱身貧病杜門百緘讀書爲業不見人面曾於胎安寺遇一人名景立行甚無賴侵擾僧徒身不與之接戒僧徒勿以饋食渠因此必爲懷嫌皇甫信本是賤人隨僧讀書來接身洞內空家仍竊奸身妾女子身怒而黜之因此怨身黃海道人心極惡如此身以此不爲出入出無所騎入無奴僕假貸朝夕以養母年垂七十兄弟各在遠方不得相見豈有聚會數千人作逆之勢乎皇甫信所引女壻金寬身死已久而信竝擧誣告其說之妄擧此亦可知矣仍囚○金翼辰所指捕得崔君供云身非崔君也乃私奴李奉世也歲歲以皮爲業不出東門不知金濟世等爲何許人云○又鞫黃慶龍崔山谷李億禮李溫朴大溫等皆稱冤枉或云以嫌怨爲賊所搆云○又再鞫金百緘以皇甫信之言則供云信竊身之孽妹走匿時身追逐捕捉於某山麓投之於水右足跟爲石所傷七月不瘳信必因此構誣云其餘與直哉供同○乙酉司憲府啓曰拿致逆獄罪人一刻爲急近因解弛人不畏法如此莫重之事恬不動念罪人金直哉拿來之時稽遲日字尤甚煖緩遲滯之由亦不啓聞其押來都事請命罷職先王輦章藏在太僕該官所當恪謹典守而慢藏誨盜至被偸竊賊已伏辜則典守之官難免罪責請命罷職○兩司啓請金大來李惟弘成俊耉宋李效元柳惺等安置洪湜具寭南復圭等遠竄崔天健成泳宋應洵柳永謹黃暹宋駿李慶禥柳𢢜李德溫等削奪官爵門外黜送奇自獻削奪官爵門外黜送李弘老依律定罪答曰金大來等已爲付處不須更煩洪湜等姑置之黃暹宋駿竝罷職左相及李弘老事不允○王引見平安監司鄭賜湖王曰體察使欲築城於可築處以爲警急可恃之地然若有民怨則雖築無益矣若慮此而不築則亦失機會卿須與兵使詳議事勢斟酌善處賜湖曰患城大而難守欲小築而固守故始此城役誠爲善矣然必須詳量可守之勢然後爲之可也不然雖有器械將焉用之小臣往觀而爲之矣第以民力凋殘未知善處之策矣王曰國家不幸當此艱虞之日逆賊又起討逆天下之大義不可不嚴故收捕四出雖遠方他道必有餘黨逃匿之弊亦不無走胡走越之患本道鎭堡津渡各別譏察仍賜以皮物戎器王仍爲推鞫捧崔有海田闢眞伊貞淑生伊難石等招崔有海供與初對同田闢供身與景立等姓名面目昧昧平生渠以身爲大將必與身相熟往來者也試使渠細告身家舍垣墻內外門闥東西向背一一箚錄更令人寫身家舍曲折對較辨正則渠之誣端見矣且請面質○傳曰面質元非鞫獄之體不可每賊而面質矣據招辭嚴刑鉤問○辛卯司憲府啓曰逆獄之事至嚴且重爲藩臣者所當劃卽馳啓以俟朝廷詳覈處置而已前監司尹暄於逆魁金直哉被捉之後轉輾移囚雖未詳其曲折至今拿致稽滯已極未安而賊口所出初不書啓乃敢曰胡亂不實朝廷詳覈之前先容自己辭說於其間其於莫重之事率爾任意斟酌低昻之罪不可不罷職而止請尹暄削奪官爵答曰已爲罷職不允○司諫院啓曰逆賊之變出於聖明之世苟有血氣孰不痛心討逆重事爲推官者所當審克嚴密而判義禁朴東亮乃於天威咫尺之下敢以己見反加營護其緩公論蔑大義之罪昭不可掩請命拿鞫定罪答曰已爲罷職不允○司憲府啓請金公諒還收成命答曰不允○王引見黃海監司李必榮王曰賊黨未及捕者多矣其稱將領云者則械繫上送其稱徒黨云者則拘囚待令無辜良民則盡心鎭撫無使失所李必榮對曰國家不幸遭此大逆本道則變所由起異於他道而受此重任誠恐不逮無以仰副委遣之意不知所措矣大槪本道變出之地其爲徒黨未出賊招者亦必多矣或不無竊發之患最是可慮也王曰今日海西方伯無踰於卿卿宜勿辭察任且賊黨必有自他道而逃避本道者令守令譏察措捕其他操鍊軍兵等事則在卿施措中予不多言王仍親鞫罪人捧皇甫忠丁義民尹淨李必壽等招金孝哉丁義民刑問不服金德哉全寯全弘業全謇烙刑不服皇甫湜皇甫忠刑問不服王曰李必榮所啓號牌事大臣可議處大臣曰黃海道遠退期限定於初秋似當王曰依啓沈喜壽曰號牌設立本爲庶人而朝官先佩之文官則以某年生某年第書而佩之蔭官則以某年生某年入仕書而佩之此豈紊亂難辨之事乎中朝號牌不如是矣果若終不得行則朝官先解之爲當王曰卿等相議爲之沈喜壽曰此事將爲一取笑之資耳賊人雖稱以號牌而出此豈實狀乎蓋是直哉窮兇極惡而爲此不測之事矣王不答○壬辰義禁府啓曰開城府乃舊都降號似難議大臣矣大臣皆以爲逆魁百緘元非開城府人況留都異於州郡矣傳曰依啓○右承旨李志完啓以領議政李元翼病重方在闕門外之意傳曰退去調理事諭之遣內醫看病○王出御西廳引見全羅監司李冲王曰國家不幸逆變又起未及捕捉者亦多或稱將領者械繫上送其外重者則堅囚列邑啓聞處置且必有自他道逃避者亦須訪問捕得無辜良民則撫恤鎭定無使失所李冲對曰聖敎至此小臣更無所達逆魁雖已典刑餘黨多未就捕措捕事急他不暇論臣當往觀處之耳第本州曾驚於己丑之變故閭里爲之一空購捕之外鎭定最急以小臣料之未得得中之策矣王曰湖伯之任卿實可合勿辭盡職且軍兵操錬等事卿必知之予不須言舟師一事漸至解弛如此之事尤加盡力王仍親鞫捧李蕓方爾瞻申誼權綵權緖尹舟殷招成愿全寯全弘業壓膝不服捧連伊金景鐵招金益辰更推皇甫忠壓膝不服捧許沃招皇甫湜烙刑不服捧億守招○大臣捧河大倫十人招金三緘金守緘等壓膝不服加應於里黃慶龍烙刑不服介伊壓膝不服司憲府啓曰逆賊金百緘在江陰者其父家也開城府雖曰妻鄕而結幕時居之地舊都固不可降號而破家瀦澤之擧不可不行且本府官員亦宜罷職請命更議施行先王胎封打破之變此實前古所未有之事也爲守令者所當常常檢飭俾無意外之患今此不測之變雖是狂賊之所爲守土之官難免其責廣州牧使金尙憲請命罷職答曰已爲議定不必更議金尙憲罷職金日昇德只刑推不服金三緘金守緘烙刑不服○司諫院啓曰逆賊所居之地革除其邑破家爲澤乃嚴討逆之法也江陰雖非直哉所居之地以其所居而革邑瀦澤則開城府亦逆魁百緘之所居也頃在先王朝逆賊鄭汝立出於全州全州雖不降號守令則皆爲見罷今此開城府官員難可獨免留守以下請依前規竝命罷職○戊申政院啓曰自前親鞫時各司例不得坐起近因親鞫不敢坐衙者將近一朔而前頭就完未易期各司坐起似當有別樣處置令大臣議處何如傳曰允○王親鞫右相曰伏見金燦招辭金百緘不但娶妻於開城府而已率其母別作一家而居云然則已爲入籍之民罷其官員少無不可前日獻議以爲在於妻家者不可以元居論之故如是獻議矣今聞此人之言未免獻議之疎漏不勝未安敢達王曰勿爲未安捧柳文錫招王曰金日昇處尋訪者何人渠云年少士子皆知云此則何人樸質無文云則何以人多交結乎問之文錫供稱鄭勝最與相切或往其家過五六日十餘日而還徐渻之末子徐景某李必壽相知沈昶表廷耉兄弟與之同接王曰慶尙道無往來之時耶同接切友旣已納段此外又有相切者則從實直招事言之供稱慶尙道則絶無往來之時相切之人則所供之外無他人金三緘金守緘黃慶龍加刑不服金日昇加刑金三緘壓膝不服王曰上來罪人入而放之入鄭涑鄭文澤蔡亨吉崔德元梁德老崔厚善崔擇善韓悌許士貞僧人正日等十人于庭王曰以江華人放送時傳敎諭而放送○義禁府啓曰己丑年事問于李恒福則以爲鄭汝立姪子李震吉及曺大中追施典刑籍沒家産女壻金精一死於杖下云李準以爲鄭汝立子紹姪緝承服典刑其同生皆死杖下年久之事未能悉記而汝興之奴婢田畓以推鞫廳賞格受賜云閔仁伯以爲受別賜汝立妾奴婢云傳曰知道籍沒依例爲之更議大臣以啓○弘文館上箚論元兇黨與加罪請宋言愼遠竄又論左議政奇自獻又論李弘老當依律定罪竝請快從公論答曰金大來等旣爲付處黃暹宋駿亦已罷職不須更論洪湜等予意已諭休煩可矣○傳曰尹安性襄陽到任公文該曹有之乎考啓○傳曰金强哉至今不得捕捉國無紀綱可知廣諭中外別樣購捕○己酉領中樞府事奇自獻謝恩後啓曰臣以沐浴事受由在外疾病連綿未能趁卽上來所寓絶遠凡奇皆邈然不得聞知最晩始聞有逆變强疾登路而路中臀腫極重僅僅前進今始上來不勝惶恐待罪答曰聞卿上來深用慰喜逆變又出豈非國家之羞辱乎卿宜勿待罪安心調理參鞫○罷開城留守徐渻等從臺諫之論也○傳曰外庭推鞫○傳曰罪人極多雖疎放必詳覈可放罪人等救療事色承旨另加嚴飭獄間甚狹云令禁府別樣處置○庚戌閔德男啓曰罪人救療另加嚴飭事前後聖敎丁寧臣卽爲再三分付於禁府使之十分救療如有罪人病重者一一來告之意竝爲言送而金日昇物故單子不久來呈金日昇旣受二次之刑致斃固不足怪也但凡罪人病重之由不爲預先致察而來告極爲非矣請當該都事推考傳曰允○沈喜壽上箚待罪答曰箚辭具悉卿宜安心參鞫○辛酉傳曰黃裳是張雲翼之壻云待敎張維以賊裳一家至親不可仍在秉筆之任遞差○兵曹判書朴承宗上疏大槪名出兇書乞辭職答曰省疏俱悉陳懇此時討逆方急何可避私嫌紛紛上章乎當此主辱臣死之日恐非沐浴請討之義也宜克遵前旨勿爲待罪安心參鞫○諭鄭仁弘書曾見卿在道上章知卿歸意已決皎皎空谷之駒寧無縶維之意顧一切敦迫非所以優賢而艱關道路所傷亦多姑許卿還山靜攝蓋不敢不許也此心缺然曷嘗須臾忘乎所幸卿再來終事之願耳君臣之間貴相知心予旣以卿之心爲心而聽卿之歸則卿獨不以予之心爲心而幡然起來耶眇予一人煢煢在疚未堪多難若涉大水其無津涯不有老成人其何能淑粤稽舊典詢及大臣方將置卿於經幄冀聞嘉謨且欲煩卿調護世子以畀輔養之任予不辟雖不足與有爲國本之重卿可恝耶天步艱難蒼生望治卿不得不任其責始予之許卿還也人或有言而予不以爲意者固已知卿有後期焉耳日月逾邁載臨襄事上下遑遑如有求而不得卿以國之耆舊邈在千里之外喪有所可議事有所難斷奚所咨而處焉想卿還山調息已多天時未甚熱登道亦便宜遵前旨式遄其來予日望之○司憲府啓前啓洪思斅沈宗忱金公輝李升亨賞加竝命改正事答曰已諭不允○司諫院亦請改正竝不允○黃裳妻辛喜業妻黃坤載妻竝拿囚○庭鞫捧鄭經世奴淡孫婢良春等七人招皆供云上典不能務農家甚貧獨處讀書服朮茹菜而已率其三子勤其敎誨此外賓客少往來者所謂金博士者絶不聞知云又鞫柳彭錫所引洪德林捧招供云曾與彭錫相鬪前後相歐打各有受杖瘢痕明白可考彭錫因此誣陷云又捧李世猉招皆是彭錫所仇怨人也又鞫金孝哉子女三人○捧鄭經世招供云金直哉之面身初不得知亂後始聞烹父之說心常痛惡之丁酉間復讐廳召募時堂上欲許其應募身以謂無父之人何可與同事斷然爭之使不得接跡此事其時同事之人皆知之矣彼賊雖天理滅絶而其兇謀秘計必極巧密豈以赤族之事越千里而相議於平生所不識曾所憤疾之人哉此必無之理也身惟知在家則孝許身則忠而已乃於今日名出逆口身陷刑戮聖明下燭身雖無狀豈背君謀逆之人乎仍下獄又捧經世子杺招供云父經世常以非義爲戒敎訓子弟必以忠字孝字爲言豈有謀逆之理乎杺時年十六又經世子㰒年十二供云所問之事專不解廳云王議于左右李恒福云臣聞老者及小兒據證定罪乃律文也此等小兒似當不問矣李爾瞻崔有源等啓曰此等幼稚至於推問則恐傷聖上好生之德王曰大槪迷劣之兒有何知乎予意亦如啓意李爾瞻等拜謝由是鄭㰒以下四人得釋○壬戌領議政李元翼上疏辭職○延興府院君金悌男上疏大槪名在兇簡中乞鐫改臣職名以正臣罪○傳曰郭壽民乃先朝亡命人也第十五年今始捕得極爲痛心雖爲親鞫勿拘常規當日行刑○兩司連啓賞職人改正事不允○鞫前縣監趙守倫○鞫黃坤載妻禮貞申喜業妻熙一黃裳妻芿金皆問裳等書中事禮貞供云夫坤載去二月身死裳與坤載所言無所聞知裳欲推諉於已死者故引之云熙一等皆迷劣不解眞書夫書中事俱無所解云入柳彭錫與尹大輝洪德林崔春林李世猉等面質彭錫言皆牴牾違錯窮問之則杖病垂死昏昧不省人事請一夜調養曉頭請更對辨今夜間必有來救我者云王曰此漢大槪明知賊情而如是隱諱至兇詐人也李恒福曰自上雖以知賊情爲敎此漢萬無知之之理雖或知一二端緖而歆羡告變堂上之說而如是納招發端之後窮遁不能答矣○傳曰黃坤厚死未葬其妻自云是故大臣孫女云放送○癸亥政院啓曰禁府郞廳來言罪人柳彭錫病勢危急云此應行刑罪人也卽爲捧結案未斃前行刑何如傳曰允各別救療行刑事速爲議處○禁府啓曰金翼辰所居官守令罷職降號等事議于大臣則李德馨議金翼辰之父國良雖在中和而翼辰則其母連伊見黜於國良而生育於他處云則中和不可論以翼辰所居而竝爲破家瀦澤只鳳山郡依律處之爲當李恒福奇自獻沈喜壽議當從所居云傳曰依議○傳曰鳳山郡守申慄限獄事究竟間仍任勿罷○海運判官狀啓群山倉失火全州等十四官所捧田稅倉舍竝燒燼○答領議政疏曰累省疏章深用缺然予與無故大臣相議鞫獄卿宜安心久久調理○司憲府啓曰逆獄罪人受刑不多而近日徑斃者相繼救療之命前後丁寧禁府不能常加檢飭固已非矣今此柳彭錫之斃亦不前期來告使兇喘未絶之前不得快施王刑尤極痛惋請禁府堂上推考色郞廳罷職罪人柳彭錫預知兇謀實是逆賊而刑訊一次之後遽至隕命生不得正刑凡有血氣莫不憤惋請命追施典刑以快輿情逆賊承服後籍沒其家財乃是法典也近來禁府官員及宣傳官所率下人等逆黨逮捕之時勒奪家産牛馬雜物罔有遺漏其連累之人猶之可也至於比鄰同里亦未免搶奪有同經賊之地生民失業在處皆然極爲寒心此後下人等如前作弊者請先推其官員繩以重律前啓洪思斅沈宗忱金公輝李升亨等賞加竝命改正答曰賞加改正事不允柳彭錫事當議處他餘事依啓○政院草此諭書中初有卿進言而予不能從等語王還下其草曰卿進言予不能從者指何事乎若指獄事則時未結末似難容易爲辭都承旨李尙毅等回啓曰自上優待鄭逑之意出於至誠而逑竟去必有其意故措辭中及之蓋指前日上箚之事而措語失當致勤上敎臣等不勝惶恐改標以啓傳曰知道○許筬引罪辭職上疏答曰旣已參酌爲之安心勿辭○答金悌男疏曰卿宜安心勿爲待罪○傳曰罪人救療事前後下敎非至一再柳彭錫受刑不多而遽致徑斃其惟庸罔念不爲救療之狀著矣本月二十八日禁府上直都事先罷後推○司諫院啓曰近來逆獄罪囚徑斃者頗多盡心救療累勤聖敎而禁府不能檢飭已爲非矣罪人柳彭錫病勢深重則所當卽爲入啓趁其未斃之前依律處斷而危急之後始爲來啓使兇賊得免邦刑深可痛惋請禁府堂上推考郞廳罷職罪人柳彭錫與聞兇謀是乃逆賊也未及正刑先爲徑斃凡有血氣莫不痛惋請命追施典刑爵賞人君之大柄也大柄所在紀綱所關豈可不惕然省念乎今者蔭官之超陞堂上者至於四人其以爲有功乎當事盡職乃人臣之分義文簿署名有何殊功其以爲循例乎則堂上重職固非尋常加資之比正使準職尙難輕與況此超授將何所據邇來恩賞太濫名實不稱官爵之遷視同博釆識者之寒心久矣已然之失固無所及將來之事尙或可戒請洪思斅沈宗忱金公輝李升亨等賞加請勿留難亟命改正答曰不允柳彭錫事當議處他餘事依啓○鞫廳啓曰柳彭錫旣云與聞謀逆其間辭語雖或變幻不的大槪是承服之賊也所當正刑而遽死未及結案耳請依群議依律處斷王曰允○丙子庭鞫玉只德香義代僧一順各刑訊一次不服○司諫院連啓沈喜壽罷職金應瑞削去仕版事答曰不允金應瑞罷職○司憲府連啓沈喜壽罷職事又曰兵曹正郞尹調元以逆臣永慶姻屬當其擅權之日媚竈哀乞自請淸路之通聞者莫不駭愕至今以爲笑罵之資請命罷職答曰不允尹調元遞差○弘文館箚子大槪請沈喜壽罷職事快從公論答曰箚辭具悉待大臣之道無乃太薄乎玆未從之○命閔河瑞壓膝窮詰李德馨曰閔河瑞雖壓膝窮問而兇謀則無招伏之理且渠不出於逆賊之招未知何如王曰昨日河瑞臨訊發言兇惡至以爲他日有公論且渠逆賊之壻也豈不知其謀乎李恒福曰渠之臨死亂言何足數乎且彭錫爲人頗愚塞當初聞逆變之出自言知賊情而欲得微功其實則似非眞知逆謀者也王曰然矣但濟世稱柳彭錫爲柳枝番矣李恒福曰柳枝番亦不可指的也此人之臨死亂言有何足數況彭錫不服而死其壻置之極刑恐似未安崔有源曰前夜河瑞援引不干人臣等亦悶焉自上置而不問孰不感激但以援引不干人至用極刑未安王曰非以渠援引不干人而罪之本以逆賊之壻豈不知逆謀且以逆變爲公論言頗兇惡且申慄豈於直哉承服之後敎彭錫而言逆謀乎德馨恒福曰公論之說不過申救彭錫也但不出賊招之人極刑未安故臣等敢達矣王不聽河瑞亦不服○僧一順受刑後願與濟世面質濟世再三熟視稱以不知推官問曰此是汝之招辭所引何謂不知濟世曰僧輩多同名者此必他僧偶同名字非身所引者也○崔奉春刑訊二次不服奉春始招前日遊靈通寺與二儒生相侮有嫌怨恐濟世卽其人故指爲崔君而報怨云又以申景湘申成趙說僧天諿等十二人面質濟世皆稱以不知反覆變說無一言可信王愈疑其有隱情命護視益厚○李恒福鄭曄啓曰表表巨魁已盡伏誅今之所治只枝黨而已大槪親鞫已逾五十餘日今之可鞫罪人不過十餘人伏願觀聖候平否或向夕不熱之時出臨親鞫王曰當觀氣候行之○是夜政院史官皆在差備門內○罪人洪雲海獄中上疏自明王下義禁府回啓洪雲海備陳頃日審理時獻議之辭其時長興之獄旣蒙曠蕩之典渠則本無入己之物獨未蒙宥以此呼冤臣等未敢擅議上裁何如判付內議大臣以啓領議政李元翼鰲城府院君李恒福判中樞府事尹承勳議初頭之事雖未詳其曲折而畢竟無入己之物計贓議罪似難右議政沈喜壽議往在癸卯春間臣以司僕提調審得金浦縣令洪雲海占吝本縣分養馬以生爲死之狀至因此事被推於臺論旋忝判義禁案驗此獄至於半年之久詳知其間曲折者莫過於臣其爲致憾當如何哉渠雖急於自脫罪網亦不當誣飾至此也第雲海空費馬帖還納本色馬匹司僕似有所得雲海絶無入己之物雖使承服亦難計贓擬律正當新化之日特垂好生之德恐無所妨淸平府院君韓應寅議旣納其馬又納馬帖似難計贓議罪伏惟上裁答曰自古人君莫不重贓吏法我國無正刑之時良可歎也今此洪雲海罪干贓汚則似難輕貸而大臣之議如此今姑放送後勿爲例洪雲海愛分養馬之好以生爲死代納帖子自騎其馬司僕寺奪之馬與帖子俱存雖欲發明其可得乎嗣服之初首蒙赦宥紀綱解弛職此由也○丁丑傳曰文陽府院君發引日永葬日中殿哭臨節次令禮官議定以啓○傳曰自上出入時大臣以下勿爲下庭○司憲府連啓沈喜壽罷職答曰偶然通書必出於無情休論可矣○親鞫罪人金蕙刑問一次不服崔奉春田承業壓沙不服僧熙俊儀雲刑問一次不服○傳曰罪人金汝峻則逆賊皇甫信招內金直哉家常常往來申景湘則以逆魁金直哉妹夫顯有通書之狀竝遠竄全贇通書于逆魁相知情迹敗露雖曰病人不可全釋極邊定配○司諫院連啓沈喜壽罷職答曰偶然通書必出於無情休論可矣○黃赫加刑三次物故○鞫黃裳田承業黃坤健金千福壓沙不服柳悌加刑三次不服僧熙俊當日行刑熙俊與崔奉春同囚見奉春爲濟世所迫以爲崔君而不知所對私謂曰濟世之弟以僧還俗汝必於山寺相識結嫌云奉春因此記得靈通寺遇儒生結嫌事遂以納招鞫廳以此問熙俊熙俊諱不言與奉春說話朴承宗請刑訊一次承服李恒福請以欺罔之罪誅之熙俊遇殺○崔奉春烙刑不服○戊寅大司諫崔有源啓曰昨日臣在闕下下吏來問曰今日有新啓未知起草於長官處乎抑往亞長家乎臣詰諸其吏曰今日新啓吾以長官亦未得聞汝何以先知之乎吏曰城上所令我先稟云及暮始見正言趙存道簡通則乃請鞫尹暄事也夫鄭仁弘之忠節昭如日星聖上之所洞燭國人之所共知臣頃於榻前啓請更鞫金濟世今日之有此論固無不可故臣卽以謹悉答之緣臣參鞫令趙存道往議於亞長則趙存道已詣闕下不得具草矣第念兩司之待長官自有體面雖在家簡通必先議于長官此是流來規例而二昨趙與臣從容相對而絶不言此事昨日簡通遍歷諸僚末到於臣處名雖長官不能爲有無臣雖庸暗疲軟更擧何顔與存道相容乎請亟命罷斥○癸未推鞫廳啓曰墩之出入臨海家與否毛乙老種伊從世福等面質所供如此何以爲之喆橈壓膝窮問而固諱不服加刑得情何如答曰墩姑爲除刑仍囚喆橈等烙刑窮問○正言吳長啓曰昨日趙存道以尹暄拿鞫事簡通臣以謹悉答之日暮復見分發則其事竟不入啓凡啓辭若有中止之端則具由更通乃舊例也而趙存道不相通示此無非臣見輕於同僚之致請命罷斥○正言趙存道啓曰臣昨日以尹暄拿鞫事簡通於同僚掌吏簡通往來之前徑先往稟大諫以入啓臨時始爲相問爲辭臣欲將此意卽爲辭避恐涉騷擾只以連啓詣闕適値大諫之出幕則未及一言先加詆斥親鞫之時紛紜未安且不以中止之辭簡通於同僚所失尤大請命罷斥答大司諫兩正言曰勿辭退待司諫獻納竝引避○司憲府啓請大司諫司諫獻納吳正言出仕趙正言遞差從之○大司諫再避答曰討逆天下之大義避嫌乃一小事以此停鞫殊無意勿辭參鞫以待他日處置不必退待○政院啓曰大臣意明日曉月蝕在前冬至及日月蝕日則不爲推鞫云何以爲之傳曰知道○己卯時李箕賓文希賢等久繫不決王命議于大臣則左議政以爲按獄之體參以五聽令該府更爲審處右議政議只憑文案尤難臆斷宜令該府商議覈啓奇領府事議招辭相連人拿來憑閱金銀等物自取與否面質科斷似當王曰依領府事議施行○庭鞫罪人玉只義代德香田承業黃坤健金蕙朴大秀刑問各一次不服論非金燦壓膝不服春半金千福烙刑不服○庚辰司諫院啓曰賊徒所供問事郞廳所當無遺記錄不可有一毫踈漏而罪人金濟世之招有雖死不敢援引曖昧人之語而雖死二字漏而不書難免不察之失當該問事郞廳請命推考及第尹暄前爲黃海監司時於待罪狀啓中以爲當初濟世援引鄭仁弘而萬不近似胡亂不實爲辭云夫仁弘以林下碩德之士精忠大節宜與日月爭光其有功於宗社非徒擧國之所共知抑亦聖上之所洞燭也濟世拿來之後其所援引之人不知其幾何而仁弘之名終始不出於其口柳彭錫之招始擧濟世引仁弘之語而乃謂如來庵之人濟世亦敢爲援引云故臺諫以此陳啓於榻前更鞫濟世則鄭姓之人一切不聞其名雖死豈敢曖引暖昧人之名乎云則賊招之變幻實所難測若不趁濟世未行刑之前更爲鞫問庸釋明辨則事過迹遠兪久而兪疑仁弘恐爲他日之口實尹暄亦未免搆捏之歸請命拿來尹暄先問當初狀啓緣由嚴鞫濟世得其實狀以快輿情又啓沈喜壽罷職事答曰判府事事已諭不允尹暄事徐當發落推考事依啓○司憲府啓曰凡民無辜出於賊招所當汲汲辨釋況一時聞人枉被兇徒之援引則豈可掩置遷延以致後日之疑乎右贊成鄭仁弘望重朝野功存社稷今雖不幸而出於賊口聖明旣已洞燭國人亦皆昭知在當時雖或無一毫之疑而若不及時快辨則事過迹遠兪久而愈疑矣當初尹暄待罪狀啓中有濟世在鳳山時援引仁弘以萬不近似胡亂不實故刪去不啓云其時臣等之意以爲藩臣者凡賊口所供所當具由啓聞以待朝廷處置而先容自己私說爲未安而論之及濟世拿來之後累次鞫問多所援引而仁弘之名終始不言至於柳彭錫之招始擧濟世引仁弘之語乃曰如來庵之人濟世在鳳山時敢爲援引云故兩司長官以更問濟世彭錫事相繼陳達於榻前矣彭錫徑斃而問於濟世則以嶺南鄭姓之人一切不聞雖死豈敢援引曖昧人之名乎以此觀之前後賊招變詐難測若不及今窮問以得其實情則仁弘不免爲他日之口實尹暄亦不免爲構捏之歸請濟世未行刑前尹喧拿來先問當初狀啓緣由後嚴刑濟世究得實狀以快輿情賊口所出問事郞廳所當詳悉記錄俾無一毫踈漏而罪人柳彭錫刑訊時所供曰如來庵之人金濟世在鳳山時乃敢援引云此一款問事郞廳不記者刑訊時不承服之言例不記也而臣爾瞻入侍榻前親聞之故雖無載錄質諸侍臣及禁府堂上而無疑然後書之於今日兩司啓辭中矣但以仁弘事更問於濟世則濟世乃曰鄭姓之人則一切不聞其名雖死豈敢援引曖昧人之名乎雖死二字最爲緊語而問事捧招之際漏而不錄其不能詳察之失不可不懲當該問事郞廳請命推考又啓沈喜壽罷職事答曰判府事事已諭不允尹暄事徐當發落推考事依啓○下諭于黃海監司曰當初金濟世被捉鳳山時鞫何罪犯而渠告逆謀乎所謂更加鞫問者用何刑幾許而輸情乎玆曲折詳問申慄馳啓○推鞫廳再啓曰喆烙刑不服橈則再度烙刑不省人事不出一聲有卽刻殞斃之狀不得取招喆及河大謙加刑窮問何如答曰喆明日加刑孝一及河大謙烙刑窮問○兩司合啓曰國家不幸逆賊之變出於聖明之世而自上特施好生之德罪囚之有病者不論渠罪輕重解枷而救療之朝官士子之連累者率多放釋而不問訊杖流來之制亦減其分數擧國臣民孰不感泣而頌祝第念獄體旣重逐日親鞫今至三朔時候漸熱聖體勤勞必多所傷大小臣僚憂遑悶迫之情庸有極乎近日獄中癘氣熾發囚之保放前後相繼而其間罪囚猶或出入闕庭則豈非未安之甚者乎且累次受刑之人鞫問於殿座咫尺之下非但兇穢難近至有殞斃而出者古者人君桃茢拔除之意亦不可不念況巨魁旣已伏刑支黨之可問者幾盡訊讞妻子緣坐自有其律告主斬奴前史可徵時囚罪人雖過百名除若干緊關者外其可竄可放之類只係聖上一施睿斷而已往在先朝己丑之變一日斷決多至五十逆獄遂空鞫事已訖此實今日之所當法者也不必勤勞玉體日御外殿親鞫垂畢之獄也請加三思亟停親鞫以完獄事以答輿情逆賊金濟世承服已久而尙逭天誅容息於覆載之間今逾數月凡有血氣莫不痛惋況空間解枷之囚逃躱自盡之變不可不慮亟命正刑以快中外人心答曰親鞫事當量處金濟世典刑何忙自前典刑大賊後雖有更詰之端無從憑問因此多有未安之事討逆以詳盡爲務不以急誅爲貴況失捕諸賊尙多濟世不可先爲正刑勿煩可矣○傳曰時囚罪人等流竄全釋之類更爲詳議抄啓○以李惺爲司諫趙中立爲兵曹正郞金壽賢爲修撰柳忠立爲正言朴𥶇爲兵曹佐郞李止孝爲忠淸水使○傳曰討逆是何等事也爲藩臣所當十分盡心而失捕諸賊尙不捕得國無紀綱於此可知諸道方伯當爲重究而姑先推考未捕諸賊容貌年歲更爲詳細書送津渡鎭堡山谷寺刹窮搜物色如有新入山寺削髮爲僧者兩界兩南關東等地行走之人尤加譏察爲當此事馳諭于各道監兵使及京畿防禦使義州東萊江界江華府官處○傳曰凡罪人病重則所當直啓勿爲隱諱而黃赫黃裳病勢危重不爲明啓受刑卽斃極爲駭愕姑先推考重治今後色承旨十分嚴飭○傳曰逆魁三日一通書于柳家之狀現出於賊招其子免死幸矣柳悅遠竄○辛巳下諭于柳公亮曰尹暄取招金濟世時援引鄭仁弘之說柳公亮同聽云其聽聞曲折詳細馳啓○司憲府司諫院連啓沈喜壽罷職事答曰大臣雖有所失何可輕易罷職乎此書簡他人爲之則固當罪之而大臣豈不知事理而爲之乎必無他意休論可矣○弘文館箚請沈喜壽罷職事答曰○癸卯義禁府啓曰金濟世近日罪人等面質時嚴辭詰問則低頭挫氣辭色沮喪今日午時潛裂衣裔將爲結項之際守直在傍之人及時救止云此賊知其不久必死有此自盡之計極爲可慮更爲具枷杻嚴囚以防意外之患何如傳曰允晝則只着短枷○兩司啓曰聖上神功聖烈爲逆臣永慶所蔽使皇勑責成之意幾歸虛地竟致査質之變一國臣民咸願汲汲顯揚聖烈者非但贊頌中興偉烈歸美於上而已蓋欲快釋中朝之疑昭雪君父之被誣也聖功如此而尙未尊崇則臣子何敢先言自己微勞以失事體之輕重先後乎大臣若聞物議已發則雖有上命卽當啓稟停止而不有臺諫終日論功且昨日論功之會出入啓辭使三司之官漠然無聞不惟擧措失當後日之弊有不可言請命罷斥答曰敎命旣下論功之擧在所不已秘密之計自古而然大臣有何咎焉勿辭退待○甲辰賓廳大臣啓曰臣等膠守舊例不知變通終被臺諫之斥勢難靦然行公今日適有朝廷大議黽勉來詣尤極惶恐答曰卿等有何所失勿爲惶恐○弘文館箚子大司憲以下司諫以下出仕事答曰依啓○賓廳啓曰伏以有大德必得其名有大功當享其號古昔帝王當危亂之際有功德於宗社生民者莫不有尊崇顯榮之擧我聖上神功聖德固不可以言語文字形容只以壬辰之事言之當西塞蒼黃之日受監撫之任奉廟社之主進往東南仗大義決大計通湖甸聲勢觸冒危險出駐關右傳檄召募民皆思奮爭起殺賊湖路得達國脈再存及東南稍定還駐成川控扼賊衝積貯芻糧以待天兵奬率三軍身履戎行皇帝知聖上功德特賜專勑許令權摠全慶軍務遂駐駕湖南以成中興偉烈自古人君戡定禍亂者未有如聖上身擔大事備嘗艱險勤勞之績有辭於天下者其時羈靮諸臣但有職分內事者皆得策名鍾鼎而乾坤之大日月之明掩蔽至今不得昭揭於後世群情憤鬱久而愈激臣等之論始發於今日實有罪矣請上顯號以慰祖宗眷佑之靈以答臣民顒望之心答曰尊號事決非涼德所堪而況討逆策勳乃是舊例豈可因諸臣錄勳之擧反加不當加之顯號乎古今天下必無是理宜速停論推鞫可矣○領議政李元翼辭職上疏○兩司啓請宋言愼遠竄答曰宋言愼先朝耆舊年迫七十今若遠竄必死於道雖或有罪豈可待之如此上下相持有傷事體削奪其職放歸田里可矣此後勿爲更煩○賓廳再啓尊號事答曰予意已諭三啓答曰已諭○兩司啓前啓永慶追刑事新啓聖上當壬辰播越之日受先王監撫之命奉廟社主分朝湖右傳檄四方招集軍民駐駕險阨以待王師櫛風沐雨決定大計人心已歸功德已著皇上用嘉聖敕斯降特令權摠俾駐全慶協贊中興光復舊物神功聖烈萬世有辭而不幸逆臣當國陰蓄禍心謀危社稷掩蔽聖勳上以不聞於天朝下以不謀於臣僚及宣武策勳之日微勞細功靡不畢錄而獨使配天莫大之功終不得顯揚査質之辱竟及君父一國臣民之憤鬱庸有極乎自古帝王有大功德者莫不尊崇以垂後世昭揭之典其可獨廢於今日乎亟遵尊號之請以慰宗社以答臣民答曰顧予涼德有何加號之理乎永慶旣已竄死法不可謂不行何必追刑○司諫院啓尹命之加資改正事答曰不允○弘文館箚子上尊號事永慶追刑事批答與答兩司同○以趙挺爲右參贊朴自興爲吏曹正郞趙有道爲吏曹正郞孫倜爲吏曹佐郞宋克訒爲持平吳億齡爲刑曹判書○乙巳傳曰自先朝至今日各都監郞廳監造官監役官等陞職及六品遷轉未及擧行者竝書啓○弘文館箚子大槪請上尊號事永慶追施典刑快從公論事答曰昨已諭之勿用煩論○領議政李元翼辭職上疏入啓答曰卿辭退不已予甚缺然卿雖有疾病何忍棄予宜遵前旨安心久久調理○賓廳連啓尊號事答曰省啓不勝瞿然人君貴爲一國之主崇顯無比有何尊號之加以先王之聖德神功輝映宇宙而猶且沖謙牢讓末抄之勉從亦出於迫不得已況予之不近似乎至於壬辰之事賴先王格天之忠仗諸臣敵愾之力得致王師之遠征終見宗社之再安予不過奉先王之命暫時隨行廟社而已雖欲鑿空駕虛而爲功其可得乎設令有勞當時予忝在儲副無所損益於封勳以此先王之不許已有明旨誰敢建此妄議駭人聽聞亟寢勿煩以安予心○兩司啓尊號事永慶追刑事答曰昨已諭之勿煩○獻納任兖啓曰臣伏聞昨日尹守謙之招辭前日與臣說話之事亦入於其中云臣不勝驚駭之至庭鞫之事至嚴且重人臣姓名旣發於供招之間則何敢偃然隨行亦何敢一毫容隱乎請將曲折仰瀆天聽臣於上年秋冬間以兵曹正郞因政色郞官呈告代察其任矣其時臨海不測之說傳播人口至於四大將之言亦甚喧藉爲國家虞者多有翦去羽翼之論一日政席所江僉使差出時判書朴承宗以官案給臣使之薦可當之人且曰與前僉使同姓者得之則似好所謂前僉使卽閔仁佶也臣默會其意以閔閱道應之則卽令首擬且以楊鶴瑞次之鶴瑞受點後慶尙虞候有窠承宗適以病不來簡通於臣曰依前所江望爲之臣回答曰當如所示但資憲虞候亦有前例以朴名賢首擬何如承宗以名賢秩高不相當臣只以閔閱道首擬而大行大王以此人到處見黜他人改望事傳敎故以他人改擬矣又西北別將臨當差出承宗具啓草而空其書名處使書員徐應祥送於臣曰可合之人書塡以送臣以朴名賢閔閱道書送承宗以閔爲可而名賢非但秩高方爲體相中軍勢難移他以梁諿改書送之又以時在罷散爲難厥後尹守謙以全羅都事受由上京來見臣曰遠方之傳聞雖不可詳而臨海云云之說比來益甚十月之間尤至急迫云禍機如許而人莫敢發極可寒心固無可處耶臣答曰君言至當方今人皆仰屋憫痛而已無復容易可爲之事但於頃日有出送閔閱道等事而已仍將上所陳顚末歷言一遍且問曰臨海所親四將之外亦多有之云而互相傳說未能的知君無乃有所聞乎守謙曰吾亦不能的知但聞河大謙以臨海至親朝夕同處其爲人驍勇絶倫若果有事則此人最難當不可不先去云臣於政席因西北邊將有闕以河大謙差送之意言于承宗則其時承宗一從取才用武士以大謙無取才難之臣竊念承宗不會臣意委往承宗家則適典籍尹宖在座臣不得明言爲藏頭說曰河大謙驍勇過人不合於在京而甚合於邊地雖無取才可以差送某處云承宗諾之未久政色郞廳還爲出仕其後之事臣未能知之及大行大王賓天之日臣以兵曹郞官於闕中檢飭扈衛之事見侍衛武士擧案則河大謙之名在於其中臣以爲當此危疑罔極之時此人不可置於禁衛之列欲言於判書盧稷而諸宰多集煩不敢開口以出送大謙之意書于小紙以示盧稷則稷曰可速出送臣卽以大謙爲東大門把守別將傳令出送其後臣以山陵都監郞廳除本司之務臨海論罪之日始詣于闕中則大謙方在衛士之中自兵曹械縛大謙大謙還入之由臣不能知矣大槪此事首尾如此而臣忝在諫官名出庭鞫推案之中不可晏然仍冒請命罷斥臣職答曰勿辭○兩司啓姑寢錄勳之命事答曰不允○丙午賓廳啓尊號事答曰卿等豈不知予無功可錄上號之不當而雷同妄議累啓如此大非愛人以德之意毋迫幸甚○兩司啓曰臣等伏睹昨日答賓廳之啓有曰設令有勞予忝在儲副無所損益於封勳以此先王之不許已有明旨臣等相顧驚駭未知聖敎之所指也先王其於都監定功之啓雖以屈儲君而降同於臣僚爲答一則曰考前規處之一則曰更爲商度終之以量處之敎爲大臣者所當開陳利害反覆申啓期於必錄而逆臣永慶陰懷異圖敢肆閉塞旣不以是功載錄於盟書又不以是功請封於天朝及其査質之時大功未建之說切非世民之語皆出於禮部之咨其他不忍見不忍聞之說難以悉擧此皆永慶之兇謀有以致之也頃在甲辰李廷龜以冊封奏請使將行申磼往大臣李德馨家謂曰冊封雖請天朝每以立長執言今錄宣武以世子中興大功書諸錄券之首以世亂先功之意爲奏文付於此行則事必易成德馨曰此計甚好明日若先發言於賓廳吾當極力贊助翌日磼果發言永慶聲色俱厲曰世子錄功何爲大言折之德馨亦不能助云其顯抑無忌之狀到此益慘今日廷臣尊號之請蓋欲爲君父伸厚誣雪深恥可以立萬世之公議扶百代之綱常快一時之輿憤請勿守牢讓亟膺顯號連啓永慶追刑事答曰不必多費辭說只予之無功可紀則自知明甚何可冒膺顯號願勿騷擾惹起多事予非以永慶爲無罪也旣已竄死不須追刑○左議政李德馨啓曰伏見下吏謄出合司草則中間有擧臣名爲言者而專與其時事實相違此必年久之事流傳風聞或致訛誤以至如此也臣壬寅八月還忝相府甲辰四月呈病見遞壬寅年委遣奏請使金信元張晩之行癸卯年則參於請錄聖勳之啓其年冬十一月以遷葬受由甲辰元朝白虹貫日有宰相各陳所懷之命臣辭遞不得晩陳邊良傑冤枉之事幾死於逆珒之手杜門縮伏終乃遞免其間一無與申磼詣公坐語及論功之事臣遞相後始勘勳績臣不知風聞之言緣何發也但癸卯秋前曾與申磼屢次相見每語揄揚聖功之事必此說傳播而誤作一時之話以傳也臺諫啓辭所聞重大不得不陳達實狀答曰臺諫啓辭中言及元是不關今見所陳益知曲折卿宜體念勿爲介意○賓廳再啓尊號事答曰予意已諭宜勿更擾賓廳三啓答曰事有宜於古而不宜於今者在先王則固是至當在寡昧則豈非理外決無可從之道宜知予意毋庸更論○兩司啓曰臣等伏見左議政李德馨啓辭以臣等啓辭中申磼所言一款與其時事相違流傳風聞或致訛誤云此言傳播搢紳者久矣臣等中或有申磼生時親聽此事者或有遇其子景禧詳問其時曲折而遂及於啓辭中此非風聞之誤也德馨自謂曾與磼每語此事云則其間日月雖或小差亦不可謂專無是事也子傳父言似無失實之理而臣等何敢自恃所聞致疑於大臣之言乎請命罷斥臣等之職答曰勿辭退待○丁未承政院啓上尊號亟允庭請事答曰政院亦有如此之言乎予無分寸之功豈有受號之理此時騷擾日甚予誠憂悶不知所爲宜體予意勿爲更煩○宗室啓曰伏以聖上中興功德振古無比今此廷臣之請上尊號實未能形容殿下之盛德大業而殿下屢下撝謙之旨擧國臣民孰不悶鬱而欲贊揚萬一哉自古明君誼辟功存宗社皆享大號伏願聖明勿守牢讓亟正大號用答輿望不勝幸甚答曰省啓深用瞿然不辟旣無可紀之勞安有加號之理乎惟勿我遐棄爲幸○賓廳初啓尊號事答曰今又來啓尤爲未安君無以加尊功不可容僞之意前已盡諭不須更言目今天怒於上民怨於下可駭可愕之變相繼疊出國事日壞人心潰裂危亡之形迫在朝夕予中夜慄慄若涉水無津況敢冒膺顯號取笑於當時貽譏於後世乎今此之啓決非愛我之擧宜體予意更勿瀆擾○賓廳再啓答曰卿等之誠則固非不知但卿等不諒予情亦豈可乎討逆方急而屢日停鞫反爲無益之擧尤用痛焉此非可從之事宜勿更啓速爲推鞫幸甚○竄具寭于昌城南復圭于甲山安置李效元于巨濟成俊耉于理山宋于碧潼李惟弘于江界柳惺于三水金大來于鍾城光海君日記卷三終○弘文館箚子請上尊號事永慶追刑事答曰予意已諭○弘文館箚子大槪大司憲以下大司諫以下竝命出仕事答曰依啓○兩司合司連啓永慶追刑事上尊號事答曰予意已諭○賓廳三啓答曰誠無是理甚爲騷擾停論可矣○戊申兩司避嫌啓曰今日尊號之擧實爲顯揚聖烈昭雪厚誣而發固當專討永慶掩蔽聖功之罪明白措語洞陳義理庶幾感動天聽而近日賓廳啓辭泛論顯揚聖烈之意不擧逆臣掩蔽之故與三司所陳大相牴梧非但有駭於一世不無後世之起疑臣等欲固執所見則近於自是請命遞臣等之職答曰意主於掩蔽云者乃敘事中之語何至牴牾論議太擾未穩勿辭退待○大臣率百官初啓尊號事答曰卿等之言旣非不足而又復率百官以啓無乃近於迫耶予憂惱之甚必發狂疾須諒察救之○弘文館箚子兩司竝命出仕答曰依啓○賓廳再啓○答宗室啓辭曰宗戚之卿亦復勸予以謬妄之擧予甚悶焉掃除妖氛再造三韓實乃聖天子字小之恩我先王格天之忠也予則只奉先王之命往來於乾淨地而已有何一毫加號之功願諸卿諒察予情毋庸更瀆○弘文館箚子大槪請上尊號事永慶追刑快從公論事○朔丙戌兩司合司啓請洪湜遠竄崔天健成泳宋應洵柳𢢜李德溫黃暹宋駿等及奇自獻削黜李弘老依律答曰暹駿只削職奇自獻別無關係國家之事何至於削黜乎李弘老已諭休煩○監察許宙等上疏大槪上尊號事○賓廳三啓○右議政李恒福啓曰當議請號之始得見兩司之啓有永慶掩蔽等語臣問左議政李德馨曰當時有是事耶德馨曰未聞也因言曰論功未半我以病遞後無所聞知以元勳終始同參何乃問我臣言我在賓廳未嘗見如許氣色故問之耳鄙諺不爨無烟此言之發其必有由耶其時有人往議于私第永慶始有難色及到賓廳群議齊同則始乃從之也歟蓋不可知也俄而物議益發人有私問于臣者曰賓廳兩司之啓言有異同何歟臣應之曰一人之聞見有限天下之言語無窮同是一語而有聞有未聞者則異同何傷設令永慶有此掩蔽隻手障天不害爲大於聖明何損益焉及見再昨兩司啓辭臣又問曰厲聲折之云者何謂耶德馨曰全未有是仍略擧其始末以啓臣終不敢以此一款置諸啓辭顧其本意不過告君以實不敢强其所不聞以爲聞耳今日早晨臣踽踽赴闕則德馨聞有是議不敢詣闕凡與人謀事敗則獨免臣所恥也臣旣與德馨抵頂相議而德馨竢罪臣率百官知非所宜區區愚見雖或如是至於明日來則大非所以敬物議之道也押班廷請自有原任大臣糾率百官自有本府贊成懇乞聖明許遞臣職以安事體答曰兩司惹起騷擾以致卿等各自不安予心甚勞難以爲諭今此廷請元非可爲之事卿等出莅逆獄毋作退避之計○兩司再避啓曰承命詣闕方欲就職而又見右議政李恒福乞遞之啓與臣等之論終始有異至欲明日不來令原任押班臣等亦何顔面偃然就列使大臣不安其位廷請不成模樣乎請罷臣等之職答曰勿辭退待○己酉答監察等疏曰疏辭具悉予意已諭朝廷更勿煩言○領議政辭職上疏○奇領府事啓曰左議政臣李德馨自昨日不來右議政臣李恒福自今日不來廷請之擧不成模樣在下之事不敢煩爲仰請矣近日雖因廷請事停鞫而間有因鞫逆事不得已及時急急回啓及啓辭之事而相臣無一員事體極爲未妥請李德馨李恒福命招使之來在賓廳會同待之敢啓答曰若勉從不辟之敎而推鞫逆獄則命招可矣不然則廷請元非可爲之事欲竝卿等退休今日推鞫之意先爲啓知後處之回啓曰伏承聖敎不勝惶悶之至廷請之事非臣等一二人之請乃一國臣民同然之至願未得請前固不可退去然而聖敎至此李德馨李恒福命招使之推鞫爲當敢啓傳曰允○賓廳啓曰伏承今日推鞫之敎更與公同會議則體有輕重事有先後群情所激臣等何敢以受命之重徑入鞫廳乎人君之膺顯號者固各不同功雖大而德未必盛德雖盛而功未必大若是而加以過實之名則其辭之也亦宜今聖上之功是何等大功聖上之德是何等聖德臣等雖欲不言不可得聖上雖欲辭之亦豈可得哉夫處千古所無之變致千古所無之績變固非常績亦非常所以致此者無他徒以聖上承監撫之托則以先王之心爲心受專摠之勑則以皇上之念爲念爲天將爲之先後爲軍興爲之拮据爲忠義爲之激勵爲瘡痍爲之撫摩以爲則成以諭則信以存則神以過則化中興之基實本於此蓋無一毫一髮非聖上協贊周旋之致然則聖上之功德可謂質天地而無愧傳萬世而有辭古人所謂功不離德而獨建德不離功而獨尊者非聖上之謂歟以如此巍蕩難名之勳德而久猶掩蔽神人之憤益深則臣等今日之請決非得已祖宗之望在此臣民之願在此臣等只欲仰體祖宗之心下順臣民之情實非臣等之私言也自上雖以不察予情爲敎臣等尤以不察下情爲悶百僚之廢事朝廷之騷擾有不可計伏願聖明亟下兪音以安輿情答曰予以不似之資猥承艱大之業國事無形日夜憂懼若涉大津不知畦涯災異之作由人所召而近年以來天災地異層現疊出當此之時雖功在社稷德洽臣民亦不可冒受顯號誇示四方況予無功不德者乎情隘辭蹙不知所諭願加憐察停論推鞫幸甚○大臣以下再啓曰臣等咸造在庭日望兪音而反承未安之敎非止一再臣等驚惶隕越罔知所處益感聖上有功不居有德自損之盛心也災異之興旣曰由人所召則在聖上敬天之心豈不思側修以實而期於潛弭者乎當妖氛昏塞之日三京丘墟萬姓塗炭承先王付托之重展監撫修攘之業使賊兵退遁邦家再造回鑾駕於鴨塞復烝嘗於舊廟遂使民無捐瘠四境乃安則聖上之功德於先王而有光焉況壬辰之禍在古無比矣先王亦旣受歸美之稱殿下其不思似續之心乎若於今日不有尊崇之擧將何以答皇上專勑之賜而雪嚴萬査質之誣乎凡人子之於父母有一善行則必暴之於衆要傳於後世臣等之冀吾聖上垂休光於萬世者何以異於此乎鞫逆之當急臣等亦非不知而事有輕重不可少緩瀝血廷請已至多日不徒不得遂願日承邁邁之敎臣等誠薄之罪萬死難贖更願上思皇天祖宗眷顧之意俯循朝野顒望之情亟賜允許不勝幸甚○弘文館箚子大槪大司憲以下大司諫以下竝命出仕答曰依啓○司諫院請分遣御史于各道限詔使回還間或暗行村落或按行列邑察擧不法從之○藝文館箚子大槪上尊號事入啓○監察許宙等上疏大槪上尊號事入啓○兩司就職○答弘文館箚曰可從之事則不從乎勿爲更言答追刑箚曰省箚辭嚴義正足以破奸鬼之膽矣但永慶兇狀國人之所共知何必追施典刑後明快耶討逆雖不可不嚴而議刑亦當詳審宜體予意勿用煩執○答藝文館箚曰汝等以秉筆之官當書一國之是非勸予上號將何以書於史冊耶不獨止於誤寡昧而已須勿更言○宗室啓前啓上尊號事○答大臣以下再啓曰他事不論討逆是何等事而推鞫未了朝廷上下皆置之度外做此請號之啓如救焚之急急是何道理豈今月最吉必趁於此時雖鞫逆之重有不暇計耶願更思之○答宗室曰予意已諭願勿更煩以安予心○大臣以下三啓大槪上尊號事入啓○兩司合司啓前啓追刑事答玉堂箚答同○傳曰院相依祖宗朝故事原任大臣竝爲之○河大謙正刑○答監察疏曰已諭不允○答大臣三啓曰可從之事則不從乎勿爲更言○庚戌大臣率百官啓上尊號事答曰國事之艱虞如此加之以討逆方急而卿等不量事勢强聒至此予未曉其意設令應受之號自有徐議之日何可催迫於此時廢推鞫曠百職也退爲改圖千萬幸甚○答領議政十度疏曰予非不知卿病甚而不敢遞者悶國事也今者左相引入不出已累日予將何爲尤難允從願安心久調毋庸更辭○傳曰今明日私忌也鞫逆不可已矣至於啓辭出入未安亟停啓辭兩司啓曰臣等以爲事有輕重尊號之請旣啓之後則逆獄雖重不可先此而後彼前後聖敎雖切不敢停止今以私忌特命停啓雖國忌之日如非六時致齋則不爲停啓於致齋之日例也私忌齋戒停止百官大論之啓事體未安請收停啓之命○左議政詣闕上箚辭職○右議政奇領府事啓曰臣等卽議于衆官則咸以爲庭請大事不可拘常此非一二人所能獨自進退也群情如此臣等亦不能沮遏冒昧陳請不勝惶恐敢啓答曰依啓○賓廳再啓大槪上尊號事入啓○宗室啓辭大槪上尊號事入啓○弘文館箚子大槪請上尊號事逆臣永慶追施典刑事入啓○丁亥兩司合啓請洪湜遠竄崔天健等及奇自獻削黜李弘老依律答曰已諭不允李弘老曾從大夫之後豈可遽置重典乎○答合啓曰予心不安故言之如是論執予奈如之何依啓○答賓廳再啓曰時有古今事有當否在祖宗朝則誠爲至當在今日則決知其不當矣何必苟引前例以爲之辭乎若憚於論啓屈意而一從之則取笑四方貽譏萬世豈不關乎惟望卿等庶諒此情○答宗室曰予意已諭○答弘文館箚曰予意已諭○答監察許宙等疏曰予意已諭○答左議政箚曰聞卿引入極以爲嘆今見卿來啓之箚備悉曲折末世人言何足算也景禧欲顯其父之績而措語太蔓予已怪之矣卿宜安心勿辭以匡國事○傳曰閔卓捕捉幸矣何處捕捉曲折問啓○兩司啓永慶追刑事上尊號事答曰予意已諭○賓廳三啓大槪上尊號事入啓答曰卿等至誠予已知之何必上虛號於寡躬然後安於心乎事若有萬一近似之事則亦豈敢强拂群情關右湖南駐馬云云之說尤極可哂僅能容身於乾凈地惟聖算進退而已寧有撥亂之功耶有靦面目決無冒受之理不宜催迫可憐察更勿騷擾○辛亥大臣率百官啓上尊號事答曰今日之事固不可言上下持久逐日煩擾如或有勉從之勢何敢强拂群情致勞大臣萬無虛受之理宜體予意速爲停止○大丘府使鄭經世上疏曰伏覩三月初一日備忘記一札十行丁寧懇惻憂民保邦之意發於血誠溢於言表而又慮聰明或有未及幽隱難於自達許令中外之人各盡所言噫第五倫讀詔書而決光武之爲聖主臣雖愚妄奉讀聖旨有以知殿下憂勤初服勵精大猷思欲翕受敷施奮發有爲不肯因循牽補苟安目前而已之盛心也臣智慮淺短經術空疎旣非識務之才又無適用之學尙安有忠言宏論可以副殿下之望而動殿下之聽哉顧念今日國家之勢十棊九卵未足以喩其危驚濤敗楫未足以喩其懼俯仰呼吸未足以喩其急殿下煢然亮陰之下慘然哀疚之中深憂默念夙夜淵谷四顧茫然未有涯際至誠求助不暇待成王訪落之日則凡在臣民義當灑泣敷對未暇擇辭況臣受恩深重銜感已久何敢自諉庸陋而泯然無一言以負殿下乎臣誠有所不忍於此而不欲廣引前言泛論治道徒爲觀聽之美而不切於應病之用請卽殿下恤民之旨與夫近日之事而反覆推明之夫恤民之實在於寬其力厚其生而二者之本在節儉不能節儉而求以輕徭薄賦以恤其民譬如不塞其源而欲絶其流豈不難哉況今兵戈喪亂之餘生齒未息田野不闢出郊而視之則蓬蒿荊棘一望無際者在在皆然粟米麻絲之出於土地者不能百一於平時此正君臣上下惡衣菲食爲民惜財之日而奈之何奢侈之風經亂愈甚下士衣綾段韋布服紬絹吏胥賤隷襲華重肉是乃收以溝澮而洩以尾閭古人所謂奢侈之災甚於水旱者大可懼也宮省事勢臣不得而知之而只以供上紙一事言之則其品之美好倍於祖宗朝規式而小或不謹則該司官員各邑守令無不坐罷中外承風務爲佳品費財已多而猶懼上納之際或遭點退厚齎綿布以賂其吏其爲浮費不亦甚乎而竊聞此紙初不盡爲御用羡餘之數或以頒賜諸宮終歸防納之資或自闕內不入其紙而直受價錢數年以來傳聞藉藉嗚呼是亦不可以已乎低其紙品省其羡餘取足爲宮中之用而止則民受初政之賜豈不厚哉臣之所陳只此一事願殿下之觸類焉正殿未成行宮偏陋固不稱於至尊居養之所而然猶侈於堯之土階高於禹之卑宮敞於夫差之積薪安於衛文之野處則生聚敎訓之前雖或不遑此事未爲大欠而其時當國之臣自不免於貪贓狼藉傑構而處其心蓋懼上意或怒其豐於自奉儉於君父且其飾爲治安之言諱民愁歎之狀開導人君宴安之心以固其寵者乃是小人常態於是建議以爲法宮不可不立鞭催孑遺之形骸椎剝瘡殘之血髓役未及半而民已困於塗炭之中矣可勝痛哉頃者殿下以山陵大役詔使接待等事深愍民生之不堪供應許以宮闕都監所收米布移用而又令毋得再行分定臣知殿下之微意其不以建宮爲急明矣此山東之民所以願得須臾無死以見德化之成也人心不常入奢最易願殿下之固守焉至於山陵詔使等事乃是送終事大莫重之禮固宜極其誠敬不敢有秋毫未盡之事然於其間亦豈無虛文浮費在所當已者乎亦宜明降指揮其中不當於禮而有傷於民者竝令蠲罷不勝幸甚臣聞懿仁王后之喪都監當事之臣過於勤幹卜定名目罔有紀極竭盡民力務爲觀美至於梓宮至山經夜幕次自前例用油幕排設而乃起造假家籠絡山上望之如神力所爲云推此一事餘皆可知嗚呼臣子必誠必信之道豈在是哉且與健元陵同在一山之內而石欄麟馬凡附於陵者極其崇侈壯麗悉皆倍之云臣非目覩不敢以爲必然萬一有之則母喪踰於父喪臧倉猶且搆譏於孟子況以子孫之喪踰於祖先揆諸情義豈不爲大段未安乎惜乎其時在廷諸臣無以此言謦欬於先王之側使先王無以自說於後世此豈先王與殿下之所知乎臣常痛之以爲忠於君父者不當如是故不敢不盡言於今日伏願殿下深思熟察毋以前事爲例只以曾子愛人以德之訓爲法只以太宗大王追奉健元陵之制爲憲以彰我大行大王恭儉之德千萬幸甚臣非欲使殿下爲天下儉其親誠以踰於先祖自是義理不安乃孟子所謂不得不可以爲悅者假使有財猶不當爲況今日事力又是無財之甚乎臣又聞近日山陵起役用民已多而旋因妖書之出卽便停止別求他山云臣在遠外未知書中所言有何熒惑聖人但言作善降之百祥作不善降之百殃積善之家必有餘慶積不善之家必有餘殃人之殃慶禍福豈死後葬地之所能爲也此所謂惑世誣民充塞仁義之說非識理君子所宜道也如使術家之言果一一有驗則李淳風郭璞之輩當自占天下第一吉地使其子孫世爲王侯將相而其後未聞有顯者此其怪誕不足信明矣以聖上之明所宜火其書而痛絶之使不得流布於世而乃命看審他山有若崇信之爲者輕棄先朝已卜之地不惜疲氓已用之力使衣冠之奉不以時定不幸而遷延時月或至於後期而慢則豈不重爲未安臣竊惑之臣又聞詔使之行自義州至于國都迎接館待之禮極其豐盛糜費之資動以萬計雖以平時富庶之力一經此行沿路枵然矧在今日幾何而不至於枯渴耶其間許多浮文末節當省與否臣不敢知惟彩棚一事臣亦知之極爲鄙俚眞聖人所謂優倡之戲不當陳於禮樂之地而勞民費財又且不貲作無益害有益莫甚於此亂離之後累接詔使而不設此戲其於大禮未是欠闕因而廢之甚合事宜而聞丙午詔使之來又復設之云兵戈以來至急之務至切之事多所未遑顧此戲玩之具豈是首先還復之擧哉今於擧國悲慘之中必停此戲臣願自今伊始永爲停罷使雖至昇平百年物阜民安之後亦不復作此非禮之禮浪爲勞費不勝幸甚嗚呼記有之國無九年之儲曰不足無六年之儲曰乏無三年儲則曰國非其國也蓋成周之法上自天子下至庶人其用財也莫不有制計一年之入而四分之用其三而儲其一積三年之儲則又成三分恰支一年之用所謂三年耕餘一年之食九年耕餘三年之食者此也是其節以制度量入爲出峙其贏餘以擬不虞故雖遇水旱之災師旅之變民無加賦之患而國無乏用之憂降及後世則用財無制故取民無藝妄興功役恣爲浮費不足則加賦以繼之又不足則橫斂以充之是乃量出爲入以財徇慾財安得不傷民安得不困乎竊聞近歲國家經費之數一年之入不足以供一年之用所謂國非其國蓋不足以言之而婚姻喪葬賓客之禮愈務華盛雖至稱貸市廛之藏引用來歲之貢而猶不知反求節儉之道豈有千乘之君作此寒乞兒計活而可以爲國者乎平時無事或可如此支撑架漏度日不幸而有數千里之旱蝗不幸而有乘釁之寇敵則臣未知何以處之何以應之民愁兵怨盜賊四起君臣上下涕泣漣如終至於淪胥而已思之至此氣唈心悸此臣之所以太息流涕繼之以痛哭願以節儉之說爲今日恤民之本雖如山陵詔使莫大之禮請從儉約雖得罪於聖上孝敬之聽亦不避也伏願殿下誓告大臣嚴勅有司內自宮闈服御之用外而至於朝廷之禮下而至於閭巷之俗無不節之以儉約之制然後一洗前規永爲成法略倣成周四分用三之制守之以堅固之心持之以積久之功庶幾寸有所進而尺有所長日計不足而歲計有餘如此十年而民財不阜民力不紓國用不稍裕邦本不稍固則臣請伏鈇鉞之誅以謝面瞞之罪殿下雖欲赦之而臣亦不敢承也嗚呼恤民固邦之說臣旣因聖旨所及而略陳於前矣至於使民遠近響應鼓舞風動固結而不可解則又不在於此臣請得以究言之哀公問服民之道於孔子聖人宜以端本淸源之論直指君心而乃曰擧直錯諸枉則民服擧枉錯諸直則民不服誠以君心之邪正公私民有不得以知者而觀於進退用舍之際則其中之所存判然如黑白之可見而至愚而神者輒以爲向背焉聖人之言嗚呼至哉善者人之所同好惡者人之所同惡人君誠能好惡以正取舍以公則彼同有秉彝者孰不歡忻感悅以爲己歸乎是其一擧措之間而感應之神速甚於桴鼓民心旣服則令行禁止惟君所爲而危可使安弱可使强天下無難事矣其或不然而好人之所惡惡人之所好則三軍可奪帥也匹夫不可奪志彼咈然而怒渙然而散者其能威制而力縶之乎竊見殿下卽阼之初登黜進退擧皆有以大服民志旬月之頃四方風動而獨其銓相除拜之政似不出於大公至正之道閭巷竊言有識懷憂雖以臣之愚極知殿下內擧不避親之盛意而猶不能釋然於識者之憂也蓋其當初李貴所論一紙政草戚里聯名者固爲新政之藥石而臣意猶謂其時大小除拜悉從首擬蓋聖上於哀痛之中但任該曹所擬未嘗以一毫己意參入於其間非有私於此三人也惟其秉銓之臣陰揣上意謂必有私淸班重地連絡注擬媚悅取寵自謂得計而導主爲非略無忌憚鄙夫情態爲可憤耳若其銓相之薦乃是大臣所擬而其人不與焉則命之加擬又不與焉則又命加擬必得其人之姓名然後始肯落筆焉殿下參入己意任情低昂至此而甚矣不唯臣不能釋然於識者之憂雖殿下亦無以自解於天下後世矣其人賢否臣素未知設使前後注擬四五人淸名實德盡出其下初政淸明不當及於私昵況未必然則其爲累顧不大乎有馬援之功則像之雲臺可也有橫渠之學則登之薦剡可也苟非其人則與其以私妨公不若避嫌之爲愈也殿下延登元老置之相位自以爲賢於夢卜則尊之不以貌而以誠任之不以貳而以專然後可得盡其用而乃於爲朝廷擇銓衡一大除拜不用其言而直任己意若然則獨運萬機足矣亦安用賢相爲哉殿下於愼始之日已用如此滑手段日後之憂何可勝言而三司噤默寂無一言殿下之廷能爲讜論不避權貴者不爲無人而側聽累月亦無所聞彼豈以此事爲盛擧也亦豈皆其所好哉其心不過以爲親愛之辟不可以公道勝耳則吾君不能莫大乎此臣竊痛之及其一脈公論僅發於草野之章則彼亦不能自安於法語之言方爲辭遜之計而殿下又示以非常之數使之委蛇盤礴尙據其座不識殿下必任此人有何大益於國家而輕大臣蔑公論之失一擧而兩得之以重失遠邇之心乎一兩月來國言愈騰至於屈指而數之曰某也常以定策自當而今其子爲某官其黨爲某官某也常以調護自任而今其身爲某官若以殿下爲輕用爵位以爲酬報之資者然噫設使其人眞有定策調護之功以殿下之明必不爲安順桓靈之擧況我殿下簡在先王慈孝無間孰敢貪天之功以爲己有而盜殿下之爵賞乎此其爲必無之理明矣而人猶有所云云者豈非以前月之擧有以來衆人之口而形迹所似人情易疑殿下亦安能家置一喙而人曉之耶殿下養德潛宮十有七年仁孝恭儉樂善好學之實聞於遐壤一朝正位宸極萬物咸覩朝野拭目想望太平而乃以擧措偏私見疑於四方今夫一邑之宰其所治不過百里而到任之初一失吏民之心則後雖欲鎭定保合以爲善治用力甚勤而見功甚難況乎一國之大萬姓之衆人各有心而顒望之初未有以厭服之則後日收合之難當如何哉安危之機間不容髮此臣之所以私憂過慮中夜仰屋而長吁者也然臣竊料殿下潛心經訓博觀前史其於是非公私之辨治亂興亡之故察之熟矣豈不知姻婭私昵之布列朝端有累於聖德而非盛世之事乎得非新登大位上下情義未及諳熟而遽遭危疑之變眇然深居不免有危懼之心遂欲廣置親信以擬急難之用乎殿下之慮或出於此則又大誤矣夫天地之所以廣大無外人主之所以尊而無對者以其無私也若天有私覆則有所不覆而爲不大矣地有私載則有所不載而爲不廣矣人主有私比則有所不比而爲不尊矣目今朝廷百官孰非殿下之四體三軍萬姓孰非殿下之子弟乎一視同仁以得其心則不幸遇難孰不爲殿下捐軀者乎不此之圖而顧欲自托於數三親信之人則親信者無幾而餘皆爲踈外之人矣殿下之有不亦狹乎殿下之勢不亦孤乎且夫自古戚里之中亦豈無可用之人而明王誼辟未嘗有尊寵信任之者蓋以此輩關通內外蹊徑無礙內之可以行毁譽眩是非以蔽聰明外之可以立門庭招權勢以作威福於是士大夫之嗜利無恥者爭相趨附競爲阿黨排擯異己斥逐忠賢其勢必至於亡人之國故也伏願殿下深惟前失亟思改圖恢弘公道屛逐私昵廣收人望列之庶位然後圖事立政則詢於朝而不謀於家人君以三公爲腹心六卿爲股肱臺諫爲耳目誠能得人而信任之則垂拱南面而事無不治績無不凝如或內懷猜疑密行防察或訪於姻婭親黨或咨於左右便嬖則讒言必入而賢者日疏國不可爲矣大槪不能痛言於朝公爲啓達而夤緣曲徑以入者皆交構之言人主深察而痛絶之然後無偏聽生奸之患況可咨訪而導之言乎爲官擇人則求之於宦官宮妾不知姓名之流而不求諸交通締結倚附幽陰之類頃在二十年前士大夫家有穿穴蹊徑交通宮禁者淸論唾鄙視若浼己十許年來朝無淸議倖門大開搢紳之家能以此事爲恥者僅有若干於是宮闈成市各立門戶各招貨賂邊將守令皆有定價爵賞刑罰不由公道終至於君臣上下去仁義懷利以相接不惟下之人不能言君上之過擧上之人亦無以正臣下之罪惡依阿淟涊諂瀆成風以至于先王末年而朝著之穢濁極矣今於端本正始之日若不杜絶此路使宮闈肅然則士大夫耳目所慣恬不知恥遺風餘習易至滋蔓難圖矣深可懼也天位天職與賢者共之而不敢爲私恩之地則日月之更萬方咸仰朝廷淸明遠近悅服而王化行矣臣聞聖人一言一字不苟故得其褒者榮於華袞受其貶者威於鈇鉞以各當其實故也近見殿下敦諭相臣之際多有品藻之語萬一或不稱實則於聖人語默之節豈不有損而人亦有窺其淺深而竊議之者矣無宗宰入侍之語故宗宰拜禮初不爲磨鍊昨承下敎世子有四拜禮而入侍宗宰拜禮不爲磨鍊似爲未安故該曹以宗宰拜禮改磨鍊矣今者大臣皆以爲宗宰無有四拜之禮不可不改爲磨鍊請令禮曹速更議定傳曰允禮曹回啓曰宗宰不爲行禮入侍其來已久而王世子擧動亦近來未有之盛禮王世子入侍行禮之時宗宰獨不行禮與否今不可容易考出前例王世子行禮則宗宰獨不行禮似爲未安但王世子行禮初因入學儀磨鍊今此郊外擧動異於視學之儀王世子不爲行禮入侍似爲宜當大臣之意亦如此敢啓傳曰依啓○大司諫崔有源啓曰疏章自有可呈之時而臣於頃日急於辭勳敢陳危懇於擧動之處自知未安方懷兢惕伏見下政院之敎臣之顚倒不察之失著矣無任惶恐戰灼之至決不可仍冒言地而昨因夜深今始來避臣罪尤大請命遞斥臣職答曰勿辭○己未司諫尹重三獻納朴自興正言朴弘道鄭文翼啓曰玉冊文改製之論憲府於二十六日夕簡通於臣等曰貴院寂無消息此事關係非輕似當俱發昨日臣等往復相議之際仍致還宮臨迫未及陳啓論事稽緩之失著矣請命遞斥臣等之職答曰勿辭○弘文館上箚請快從公論答曰可從之事則不從乎宜勿更煩○司諫院啓請改玉冊文答曰此非必入之辭且玉冊已完何可改造勿爲强煩製述官不須推考○司憲府連啓請改玉冊文答曰此非必入之辭且玉冊已完何可改造勿爲强煩製述官不須推考○承政院啓曰中朝將官與我國非敵體衙門則不敢抗禮移咨自經亂後秩卑衙門續續移咨已爲未便今見鎭江中軍移咨始面有處字語意不遜殊爲痛惋義州府尹所當據例開諭使之卽改而曾無一語相辨受而上送極爲非矣請義州府尹李弘胄推考後勿如是事令府尹通諭於中軍何如傳曰允○承政院啓曰卽聞右議政鄭仁弘有還歸之意明曉欲發行云臣等在近密之地所聞不敢不達傳曰知道明日引見之意諭之○庚申太白晝見○傳曰領相曾以覲親請暇而勘勳未完之故滯行至今未安且黃指揮還期遲速亦未可預知速爲往省以來事諭之○知中樞府事李尙毅上箚辭勳答曰卿有難辭之功安心勿讓共歃盤血○領府事奇自獻上箚辭勳答曰卿無可辭之義何用崇讓至於陳箚乎勿辭可矣○兩司連啓玉冊改添製述官推考不從○王引見右議政鄭仁弘王世子入侍王曰卿於戊申上來之時予在哀疚中不得相見厥後屢召而不來深用缺然今幸上來實國家蒼生之福而連有擧動且値私忌未卽利見予甚未安仁弘曰臣有病雖承召命不能上來不幸姓名出於賊口不死而生上恩罔極切欲謝恩扶曳上來而連有疾病不得進參於擧動罪戾轉深不知所達王曰惟予不德遭此逆變尤極憂悶不知所爲姓名之出於賊口自古名重之士不無如此之事於卿有何所損安心可矣王曰卿有所懷必盡陳達仁弘曰自古帝王圖治與士子學道事雖異而志則同士子欲學道則必先立其遠大之志操持必固鄙俗之事無存於心利欲之念不留乎中然後念念在玆方有着脚進步之地矣帝王圖治亦如此治平之意宴安之心絶之於內則如車推馬走纜解舟行從欲之治不難致矣王曰當體念焉仁弘曰世子年齡方進德之時自古輔翼之道之所以作也設令唐官聞之有何疑乎有何怪乎非但不爲之疑怪亦必恨王法之稽遲而聖敎丁寧必欲其停止臣等急於將順黽勉退在有月于玆臣等之罪至此大矣㼁雖幼稚蒙無知識旣爲禍本而尙保兇喘其誰曰吾東有三尺乎伏願聖明勉賜大義快賜一兪答曰差官時未越江姑勿煩擾○弘文館箚子大槪逆㼁復論事答同○己酉兩司復請㼁按律答曰差官時未出彊毋庸强論○右承旨權縉啓曰以江華㼁守直內人除出事下去都事本府堂上意來言何內人仍爲留置乎敢稟傳曰中使已受命而去矣從其言爲之○弘文館上箚子請㼁按律不允大臣等連啓不允○庭鞫貴仁愁里介加刑不服○以崔東式爲司諫裵大維掌令朴𥶇持平崔有源京畿監司朴𥶇辭遞○戊辰以金信元爲大司憲鄭昌衍爲兵曹判書尹讓爲掌令閔德男爲持平宋碩祚爲文學李尙毅爲都承旨○承政院啓請正珒罪答曰臨海罪關宗社顧予同腹之情不欲貸其性命乎廷議甚嚴國言日激病裏憂懼無以爲懷政院居近密之地宜體予意更勿爲此言○禮曹啓曰近來運氣失序疾疫爲災天行班疹自秋熾發閭閻之人多致不救此前所稀罕之症也或拘於禁忌或昧於治療坐視其死莫敢下手民生夭扎誠爲矜惻請令內局名醫博考方書經驗諸方纂爲一書印出頒布答曰令許浚等速爲纂出厲壇更爲祈禳王曰印英事議啓鞫廳啓曰當初推問所招極荒雜雖無頭緖似有隱情故臣等啓請刑推矣旣刑之後猶執一說指稱自己之志此不過狂妄喪心做出無理之說似非他人所敎誘若有不軌之心則猶恐其透漏於人聽豈有往言於名宰相之理乎今雖加刑似無此外可得之情若至於殞命則恐或失中伏惟聖裁王曰以趙挺啓辭更加嚴鞫○壬辰太白晝見○大臣等連啓答曰相臣曰不可儒者曰不可罪也卿等以何所見强執此論乎予心困焉勿用更煩○兩司合啓請㼁按律弘文館連箚答同○宗室連啓請㼁按法答曰難從之事强爭不已予甚困焉勿用更煩○以柳潚爲同副承旨趙挺堅禮曹參議鄭文翼副修撰姜大進司書○庭鞫印英加刑不服印英招云王子入來之事蓋謂王子雖有重罪待其年長後處之爲當故臣之意則欲令還入矣此外更無所言惟願一死○貴仁二守刑推不服推鞫廳啓曰如此係干逆獄之事雖不可以常情常理言之而致毅乃八九朔失捕之罪人也在京朴致恭奴等勢必不知其隱匿之處一向加刑恐致殞命印英只是一箇風狂之僧自做荒亂無理之說說與有名宰相似無隱情未知何以處之王答曰貴仁二守加刑嚴鞫印英乘夜求見重臣多發禍福之說極爲叵測安知兇逆之輩指嗾而探試乎雖有隱情若不嚴鞫必不直招壓膝窮問○癸巳太白晝見○兩司請正李好閔等失對誤事之罪又啓曰今此討逆之擧或不無全恩之說而後來論議見識不逮自立涯涘者間或有之玉堂論思之地或終始規避史局公論所在或措語無據凡在聞見莫不駭怪豈曰置之得體而不爲糾劾乎請鄭弘翼趙誠立金大德許實竝命罷職竝不允○大臣等連啓不允宗室連啓請㼁按律答同○兩司請㼁按法不允○庭鞫貴仁二守加刑不服王曰更加嚴鞫○印英壓膝不服供云此李奉貞敎臣爲之蓋印英初以爲李奉貞奪其穀物故憤恨欲死告變云今因壓膝誣引如此○任實吏民作亂刼辱縣監金業男而潰散命罷縣監査誅首倡之人○原任大臣李山海等率百官請正珒罪不允○奇自獻上箚陳情答曰省箚知卿將欲上來深用傾慰國事艱危時務積滯此非大臣退在之時卿其急速乘馹上來○恭聖王后冊封奏請使朴弘耉李志完發行王旣追崇恭聖欲祔太廟問于鄭仁弘仁弘言須奏天朝受天朝冊命然後方可議祔廟之事王命議大臣大臣屢以爲難王斷而行之奏文曰臣夙遭閔凶生纔二歲慈母見背終天之慟奄忽三十餘年臣母金氏故領敦寧府事金希哲之女先父王臣諱受命之初納爲副室承事宮闈克著賢德不幸早逝先父王臣諱不知臣不肖上奏天朝以臣爲嗣乃至于今荐荷皇靈繼承先業有年所矣臣叨忝恩榮貴爲國君而育我之母尙無名稱生未享千乘之養死未加隆顯之號欲報無路孺慕罔極興言及此五內如割而如臣外藩遐賤不敢以區區私情遽干天威悶默者久矣然念天朝之視小邦如一家小邦之仰天朝如父母苟有所欲必告父母事無大小宜無不稟追崇所生在天朝固是常典而在微臣實爲榮幸況母以子貴傳記所稱欲顯其親人子至情竊觀歷代帝王以至皇朝列聖追崇故事非止一二而臣不敢僭引只以小邦先故之已蒙天朝準許者言之臣先祖康靖大王臣諱於成化十一年奏請追尊生父及母欽蒙憲宗皇帝卽命準許追封其生父諱爲懷簡王生母韓氏爲王妃竝賜誥命冠服順付陪臣金礩等之還又於成化十六年請封副室尹氏爲妃欽蒙憲宗皇帝卽準許王妃之封仍賜誥命冠服順付陪臣韓明澮之還此卽天朝許小邦追尊所生陞封副室之請而厥後繼蒙恩典舊例非一昭可觀也臣雖譾劣秉彝之性同出於天顯揚之誠何間於古今而終不爲之籲呼乎伏惟聖慈天地父母俯察微臣追遠之情亟命該部比照先今事例特許追封金氏爲妃竝賜誥命冠服以廣孝理○乙未弘文館啓曰亂後孝子忠臣烈女事迹纂集圖畫刊行事屢有傳敎而臣等以爲作傳垂後至大至重故請設局行之矣大臣以爲不可歸之於本館臣等不得已因其本牒略加點綴分爲上中下三編繕寫入啓矣臣等伏見中編所付孝子忠臣烈女至行卓異與上編無異而未及旌門下編中如此者亦或有之殊爲欠典臣等愚意此等人更令該曹査考其事一一旌表且臣等取考序文則祖宗朝皆命一時名臣設局刊行以詩贊圖畫諺解爲顚末今若依此例則非但卷數汗漫決非臣等一二人淺見所可爲請經睿覽之後依祖宗朝故事別設一局廣集名儒取全傳或改撰或斤正以爲聖代之成書風敎之一助傳曰依啓勿爲失實疎漏更加詳察○傳曰淑儀三揀擇次禁婚處女可令該曹知會以來二十五日無遺詣闕俾無一人稱故不進者○大臣李山海等啓曰時御房室狹窄速爲移御東宮以便調養答曰累勤慈敎勸移丁寧卿等之啓又如此明日當移○宗室大臣連啓請㼁按律兩司合啓弘文館連箚請㼁按法竝不允○司憲府連啓請全羅兵使李應獬罷職王不允○己亥司憲府啓曰史局久曠不得已變通旣令議薦而又因無時任史官迄不取才極爲未安況時任大臣上來亦無其期尤不可諉而留待以致史局久曠請令政府東西辟從速考試以重秉筆之任從之○庭鞫捧李奉貞及林晦吾壯招招皆不服奉貞以寺屬田所收穀與他僧不與印英林晦以書員改印英持任吾壯與之相鬪皆有可據辭證王命議啓鞫廳議啓曰此僧於當初親鞫時極陳李奉貞盡奪穀物使不得祝願再呈內需司而不聽臣欲發憤寧就死地而有此言則其所畜怨不比尋常而最後窮問乃謂此是奉貞所指敎也其心所在實未可曉大槪奉貞指敎之說大不近理林晦不過其間使喚之吏有罪無罪皆係於奉貞吾壯路傍相鬪之人惠莊持任變替顯有嫌隙臣等所見不過如此事係重大伏候聖裁傳曰惠莊吾壯放送李奉貞林晦與印英面質後處置○庚子傳曰右相不爲上來令慶尙監司歲時存問優致食物○庭鞫李奉貞林晦與印英面質印英辭屈且曰初欲捉囚奉貞故如彼供招奉貞不囚故又爲如是援引精神荒亂不覺妄言云傳曰印英誣引不當引之人終不直告極爲頑詐可壓膝窮問林晦更無可問之事可放送李奉貞以秩高有識內官先王陵寢寺舍位田所穫置爲私用極爲非矣罷職放送○遼東撫院差官王指揮來○辛丑庭鞫○右承旨權縉啓曰今日摘奸典獄署則現囚罪人及次知被囚者至於百有三十三名竊念自上特軫欽恤之意屢下不緊囚人速爲處決之敎該官不爲體行各司任意囚禁委屬未安請令各該司速爲處決俾無滯獄之患傳曰允○司憲府連啓請李應獬罷職不允○政院請正珒罪不允○左贊成鄭昌衍左參贊尹承吉啓曰因春秋館啓辭傳敎翰林取才時令臣等合坐爲之矣臣等竊念大臣以領春秋監春秋皆兼本館堂上與吏曹弘文館春秋館藝文館會同合坐而取才者其事莫重今者臣等只以職忝政府下僚之故代行大臣之事傷朝廷事體至爲未安待右相上來取才宜當惶恐敢啓傳曰勿辭照舊例爲之仍再啓曰在前絶無如此之例不得已敢啓矣傳曰知道○傳曰奇判府事不爲上來歲時令長吏存問優給食物更遣禮曹郞廳敦諭使之上來○壬寅太白晝見○司憲府啓曰近來兩湖人心渙散將無以收拾閫帥之任必須得人然後可備緩急之用而全羅兵使李應獬本以兇賊腹心奸狡不測狼貪無厭前犯贓汚免死亦幸而今授本職尙不悛惡剝割侵漁罔有紀極軍卒怨叛如在塗炭設有變亂必致僨事臣等之論實出於此只請罷職亦云末減渠亦何顔仍據中權號令一方乎請亟賜一兪不從○囚人印英故○癸卯兩司啓曰法宮重新已經累年擧國臣民日望移御啓請蒙允非止一再而遷延至今非但輿情共鬱況此慶運之宮卑湫淺狹混處閭家已不合宸居而自經兇逆之變毒穢妖邪之氣遍滿宮闈尤不可一刻仍御目今三陽換序萬物維新回躔茂對此政其時請亟命移御以答一國顒望答曰明年當移勿爲煩論○甲辰備邊司啓曰老胡之勢日漸鴟張前日洪命元探聽云云之說雖不必其眞的而早晩爲我國之患云者愚智同辭矣而邊上無可恃之事朝廷無所講之策良可寒心添兵之擧亦在不已諸道各樣武士軍兵不爲不多令兵曹隨便精抄以備緩急且糧餉缺乏京中尤甚脫有興師何以接濟亦令戶曹別爲措備且於武將中擇出二人分屬西北兩道使知臨急馳赴之意則裝束之事不窘料理之策亦多矣敢此仰稟傳曰依啓本司勤會料理而外方他道炮殺手量抄先入以備緩急本司所造鳥銃竝量數分送西北雖非大臣自古有體察使之號崇品重臣極擇擬差以備西北○以金縉爲說書李惟達爲兼說書朴𥶇爲修撰兼司書○乙巳司憲府啓曰待敎鄭百昌見棄淸議決不可再冒史局重地請命罷職允之○以曺明勗爲弘文校理李益燁爲修撰鄭世矩爲注書鄭廣成爲直提學○禮曹啓曰以洪汝諄箚子議于大臣則皆以爲告訃請謚請承襲作爲一行以二品使臣兼差發送至於受封之後差見任議政爲謝恩使斯乃祖宗朝通行之規今則以一品之人爲上使又差二品爲副且慮或有周旋之事俱選一時文翰之流蓋出於重其事也今若先遣告訃請謚之行請承襲別作一行必以見任議政充使价則有所拘礙但當遵依祖宗朝故事兼差一行恐非苟簡至於盤纏人情之物當初啓請務準數千兩昨因下敎添給木綿二百同共該五千餘兩用之不患不足臣等之意今日擧措不可與祖宗朝故事有異敢啓傳曰知道箚辭不可不審處○火星入秋光芒逾赤○丙午太白晝見○丁未傳曰遼東差官將上來依李傅兩差官例擇定戶曹郞官預先料理待其入來卽爲發賣俾無滯留之弊差官入京後其家丁等如或有橫行閭里之事使禮賓官員差備譯官等不離隨行以察○備邊司啓曰武士之用專倚戰馬而目今武臣之有馬者絶少苟無戰馬則雖孫吳之智賁育之勇將無所施諸道牧場之馬多數捉出廣試武士擇其才勇者而給之則其於激勵之道緩急之用似爲兩便且武士之有馬者色或中用令中外官司一切勿奪嚴立科條捧承傳施行何如傳曰允牧場馬事令司僕寺議處○以金景瑞爲北路防御使成佑吉爲西路防禦使○兩司長官啓曰相臣速爲加卜請移御法宮答曰加卜近當爲之移御事近來日候尙寒亦當隨便爲之○持平朴弘道啓曰當初金克成之嗾人呈狀臣雖見欺旣知與永海等明有私讐旋劾克成所懷略陳今無更議同僚旣以此引避勢難處置請命遞臣職答曰勿辭退待○司憲府啓請竝出仕○辛酉王親鞫王下一張片簡曰簡中所謂汝淑誰耶問于方信元信元對曰乃別監河自澄之字也王又下諺書問于義一曰此則誰簡也對曰乃大妃殿別監河自澄書也傳曰內官朴忠敬江華下去時別監方信元率往而內間通書中亦有綢繆之狀可拿鞫河自澄兄弟姊妹可竝拿囚○司憲府請黜朴海李善行等不允○方信元刑推不服徐應祥婢生加屎刑推不服王曰義一母春還爲先刑推一邊鉤問義一且受刑時使義一見之相切內官及潛通人直招則汝母緩刑之意言于義一義一供內間書札六月三度傳來而渠則不爲傳通留置箱篋王曰春還仍刑更問義一義一供前年十二月文尙宮書中唐官出來云汝娚信元乃掖庭別監以㼁出置江都之事作文呈之云且徐應祥內間傳書時則內人春香傳之云春還刑訊不服別監河自澄刑推不服○持平朴弘道啓曰大司憲宋諄若知金容之事果出於李珞等則殺人之罪所當究竟而旣放周俊民昨日乃敢處置臣未知何所據而然也兩司之官主一時公論尹銑曾謂臣妄論宋諄今謂臣輕論決難苟冒請命遞臣職答曰勿辭退待○壬戌太白晝見○大司憲宋諄啓曰柳永海李珞周俊民等三人事了不知當初曲折而頃以同罪受刑一斃一放俊民則仍囚似不均卽令放釋弘道與克成同爲接狀同爲刑訊而果見克成不是處知爲所欺則固當自劾之不暇何遽至於徑先劾人乎如知克成之搆殺人命則何故坐見永海之杖斃終始同參不爲救止自脫同殺之名而今始云云乎旣被詆斥請遞臣職答曰勿辭退待○大司諫尹銑啓曰當初金容之死於舟中及今永海之斃於杖下其有辜無辜臣實未詳而弘道乃以妄論二字謂臣詆斥自家之語不知弘道何所見而然耶其言固不足以與較而旣被詆斥何敢仍冒答曰勿辭退待○司諫院啓曰持平朴弘道曺挺立掌令裵大維大司憲宋諄大司諫尹銑等俱無可避之嫌請命出仕從之○癸亥太白晝見持平朴弘道啓曰臣竊念此時何等時也外而邊鄙可虞內而逆獄繼起大臣在外而未入史官久曠而假職天災時變疊見層出今日之事可爲長痛哭而莫知攸濟者也國事之危尤有甚於此變生肘腋禍胎猶存危極之象日益生討逆之請日益解自上視之亦不如初乃下停啓之敎或於致齋或於國忌或於唐官往來堂堂討逆之典付諸可論不可論之地以之人心漸乖朝議不振臣意以爲不能庭請百司不可坐不得蒙允日夜不可止爲臣子者所當輟食忘寢奔走號泣必待兪命而後乃可退而誠未格天置之尋常以至於餘黨之生心推鞫之設已至兩年古今天下安有治逆而存其禍本者乎臣每曰今我聖上內承先王之禪上受天子之封已正寶位擧國咸戴則今日之變雖上告天王以正邦刑固無不可何可容諱於唐官乎唐官亦人臣也天下安有無君之臣哉國綱已頹主勢日孤脫有緩急號令不行則殿下雖欲按律不及矣思之至此豈不寒心凡干論啓若不蒙允臺官例皆引咎以盡回天之誠而討逆大論合司積月臣等寂無此擧臣竊愧焉近欲具由論列連日避嫌未暇及此而旣被同僚之斥勢不可不應兩司之官謂臣同參其論不爲先避有違常規以此斥之臣引避至再曾已見遞矣今又見大司諫尹銑避嫌之辭有曰喜得山澤爲父發明之疏欲實前日論劾之擧若營護永海者然恐非公忠正直之道云山澤之疏雖下該司於臣別無可避之言而掌令裵大維先自避退故臣不得已以處置爲難引避則有何喜得其疏之事而被訴至此使臣身在臺閣不伸冤枉而私護金克成然後方可謂公忠正直耶臣旣有懷而不能隨事盡言反被人斥決不可晏然就職請命罷斥臣職答曰勿辭退待○掌令裵大維啓曰臣伏見持平朴弘道引避之辭極陳討逆未盡之失身爲臣子忍與逆魁俱生如臣無狀罪當萬死臣旣論金容之事曾有風聞又言克成初劾當先引避決不可晏然處置且當大論方張之日未奮討逆之義臣之罪戾至此尤大請命罷斥臣職答曰勿辭退待○掌令李挺元啓曰臣伏見兩司避嫌之辭乃前持平金克成杖殺柳永海之事也臣前爲掌令時以此具由引避今兩司又以此引避則臣何敢自謂無失而偃然就職乎請命遞斥臣職答曰勿辭退待○持平曺挺立啓曰臣前後引避之際不得不據所聞陳啓而顯被持平朴弘道之譏詆勢難與之相容且見弘道啓辭中措語一款則以討逆之典置之尋常不得蒙允而不爲引咎自以爲愧而有所云云此則今日之爲臺官者所當均受其責不可靦據重地重貽人言請命罷斥臣職答曰勿辭退待○舍人李志完等請正珒罪不允○大司諫尹銑啓曰臣於弘道克成鬪鬨之事了無相干而前後被斥於弘道非止一再弘道欺妄君父之罪亦所不辭自知不爲公議所容常懷怏怏而更授本職乃敢靦然出仕適乘山澤爲父陳疏之便得氣攘臂張皇辭說遍斥同僚略無顧忌而移及臣身誤以忘論二字爲斥渠之語橫加醜詆不遺餘力今將大論更發之日勢不可苟冒與弘道相容於合司之席請命罷斥臣職答曰勿辭退待○原任大臣行判中樞府事沈喜壽率百官復啓請㼁按法答曰差官纔還姑停可矣○弘文館上箚請㼁按法不從○宗室啓請按法不從○百官再啓答曰不必强請不可忍之事毌庸煩擾○弘文館再箚不從○宗室再啓不從○大臣等三啓答曰不可從也勿爲煩論○宗室三啓不從○答完平府院君李元翼辭職箚曰省箚具悉卿懇目今春氣發揚卿宜調理出參以副予望○庚子兩司請正珒罪不允兩司請鞫李好閔等不允請罷鄭弘翼趙誠立金大德許實等從之○傳曰兩司長官雖或有引避之事依前推鞫罷出後爲之○傳曰領府事奇自獻處以國家不幸獄事又起宜俟少差星火上來事措辭敦諭○傳曰內外巡及宮墻外扈衛事漸爲解弛另加嚴密爲之○王親鞫王曰金籣諺札中有曰非此官則何以爲之云江華府使奇協爲何事乎竝拿推六月刑推不服崔守仁李福成內官朴邦實等拿囚○甲子大司憲宋諄啓曰今見朴弘道避嫌之辭措語一款則曰禍胎猶存而討逆之論日益懈臣意以爲不得蒙允日夜不可止今此爲唐官姑停之擧臣實未曉云臣當以長官專任其責決不可靦然仍冒重貽人言請命罷斥臣職答曰勿辭退待○弘文館上箚請兩司竝命出仕從之○大司憲宋諄大司諫尹銑司諫崔東式掌令裵大維持平朴弘道曺挺立獻納孫倜正言金夢虎李用晋來啓曰討逆天下之大法宗社之大計也雖人主不得以私恩容貸於其間豈可以天下之大法至嚴廢宗社之大計至重乎去歲以來屢因唐官之行停不可停之論使兇逆之喘迄稽天誅禍胎日滋國家之危難已迫請勿留難亟命按法答曰處變已至極地此外又欲何爲勿煩可矣○大臣等連啓請㼁按律宗室連啓請按法弘文館請按律竝不從○合司再啓百官再啓弘文館再箚答曰相持至此不忍從之豈徒然哉勿用煩論以安予心○大臣兩司宗室三啓答曰已諭毋煩○司憲府請黜朴海李善行等從之○合司四啓答曰已諭不允○王親鞫沈喜壽啓曰近日邊鄙多虞人心搖動久無大臣事事可悶獄事又起小臣扶曳供職少無補益雖在平日相臣俱存猶懼不濟況時事如此而無三公可乎王曰當留念沈喜壽曰雖留念而引日延時無斷定之敎奇自獻鄭仁弘雖上來豈不出他相乎況今邊事難料緩急且獄事重起豈可無相臣於此乎頃日亦達李元翼出仕事矣但元翼羸老似不得供劇朝家久無相臣與原任料理國事者朝野尤爲悶迫朴義男河得星等拿囚順弼刑推一次不服文貞立刑推不服方信元壓膝不服王曰壓膝時徐徐爲之○乙丑王親鞫王曰自昔逆獄時雖受刑累次罪人不爲徑斃而金直哉逆獄後一次受刑者例皆徑斃此何故沈喜壽啓曰殿庭訊杖重故罪人多斃隆寒盛暑則尤爲易傷矣朴義男刑推一次不服卽金蘭諺書中所云使朴別監傳入者也朴承宗柳公亮啓曰義一信元以河自澄書札直招則河自澄隱諱之跡昭著矣○義一信元六月順弼文貞立壓膝竝不服大妃殿內官朴邦實崔守仁刑推不服點伊刑推不服○大臣兩司宗室啓請按法不從○丙寅王親鞫傳曰大妃殿內官安彦鳳拿入以守直內官不能禁飭故也六月壓膝不服○大臣等宗室兩司啓請按法不從○以鄭沆爲江華府使○丁卯司憲府啓曰自前皇朝詔勑出來時當其齎捧使及差官到境之初迎候之臣及義州府尹卽爲詳細探聽謄書一本預先馳啓乃是流來規例而今此齎詔官越江之後哀詔及遺誥與否接伴官全不分明探聽啓知至於宣傳官下去後隔一日始爲順付以送使親行大禮臨時窘迫極爲無謂義州府尹朴燁當時亦不分明探聽具由馳啓以致誤事物情莫不痛憤豈可以尋常推考徵其罪哉請接伴官邊應垣拿鞫義州府尹朴燁罷職往在戊申年間奸兇腹心羽翼布列朝著將欲網打士類謀危宗社幸賴天心默佑公論激發許多鬼蜮輩次第伏辜上告宗廟頒敎八方此實告祖宗而棄之與臣民而棄之也至於壬子年間因臺諫所啓凡關係國家告廟中罪人勿論罪之輕重永勿書啓事捧承傳施行而今此別歲抄時見在告廟中罪人該曹無端書啓殊無當初告廟之意今若復爲收敘則奸兇餘孽終必接迹而起將來之患有不可勝言頃者別歲抄中告廟罪人書啓單子請勿爲擧行不允司諫院俱啓亦不允○王親鞫朴邦實壓膝不服大妃殿內官趙德新崔忠洽拿推內人于音德富田竝拿推崔仁立朴義男壓膝竝不服○知事李齊閔卒○兵曹佐郞崔鳴吉宣傳官尹佑被拿下獄○辛丑弘文館箚請快從公論處斷珒罪不允○乙亥王將親鞫大臣不進權縉啓曰自上親鞫莫大擧措無大臣則非但事體極爲未安亦是無前之規惶恐敢稟傳曰鞫獄方急不可不爲○傳曰獄事又起奸謀叵測而大臣推官不爲盡心推鞫使兇賊輩未輸情前相繼殞斃而色承旨尙不稟處臺諫亦不論劾今日國事極爲寒心親鞫雖無大臣可以爲之速爲入侍遂出親鞫全弘斗刑推不服文世徐應祥加刑不服李弘任崔忠洽趙德新崔守仁河自澄竝壓膝不服○都承旨李德泂等啓曰前日百官啓辭大臣不來則勿爲捧入事傳敎矣今此逆㼁按律之請乃是一國公共之論臣等以忝在近密之故不得請討常以爲恨豈敢從中沮遏重得罪於天下後世如前捧入之意敢啓王曰率百官大擧措也自前亦有無大臣捧入時乎今日已捧之外更勿捧入○丙子右承旨權縉啓曰今日已晩而推官不來請當該禁府郞廳推考傳曰國綱解弛人不畏法而然禁府都事有何罪勿推○兩司啓曰三公之職百責所萃人心去就國家安危係焉苟非其人決難冒居領議政奇自獻居家行事臣等不須悉擧仰溷天聽而一生心術陰兇詭譎唯以傷人害物爲事前任相位張皇氣勢擅弄威福屢起大獄睚眦必報攘攫强奪縱恣無忌旣被重駁爲衆所棄及下爰立之命擧國駭異中外失望豈可使得罪公議之人復廁具瞻之任重誤國事乎請命罷職答曰不允盡心國事之賢相構辭搏擊使不得容忘君護逆之人卜之乎決無可從之理亟停此論使之上來以濟時艱○兩司連啓請㼁按律百官初啓宗室連啓答曰騷擾甚矣須勿强瀆○弘文館請按律不從○王親鞫文世徐應祥李弘任壓膝不服崔忠洽趙德新河自澄加刑竝不服內人富田刑推不服○丁丑太白晝見○答右議政鄭昌衍辭職疏曰省疏具悉至懇惟卿以累朝世臣宿德雅望冠于朝紳一生恭謹恬靜自守之節求諸往牒亦所罕有到今爰立亦云晩矣予非私卿實循輿望卿何徒尙謙退不念國事乎試觀今日時勢豈容袖手自安不爲之共濟乎宜勿控辭更殫赤心以紓時艱○告訃使李好閔吳億齡啓曰請封是今日莫重莫大之事朝議用奉安處分藏三件內入○戊午王親祭影幀于西郊○承旨李好義以扈衛影幀南下啓曰臣下去全州影幀奉安後當爲試才而文科事目則磨鍊齎去武科則不爲事目令該曹幷爲磨鍊下送且試才日不爲擇定奉安翌日設行則一道多士必有不及之患何以爲之且名紙踏印印信幷爲齎去之意敢啓傳曰依啓○兵曹回啓試才規矩已爲磨鍊行會矣第念重創眞殿奉安睟容實一國莫大之慶自上特命試取文武才與一道之民同其慶出尋常萬萬而非如循例設科之比無論京居及他道人因事下去者幷許試取則殊無當初爲本道特設之意議大臣定奪後事目磨鍊何如從之○司諫院連啓請李貴門外黜送從之○政院啓曰卽者禮曹郞官權倜來言差官所求之中最要東國詩文也其意乃丘游擊多交南方文士將送其處故如是切求且曰其詩文或印本或寫本中願多得以去云矣○己未司憲府啓曰內乘之職職親地密乃是武弁中極選而安崇憲本以麤鄙無行之人身居頂玉之班敢行俳優之戲彈論之發實出公議而曾未旬月旋仍本職物情莫不駭異請命遞差鄭應井請亟命拿鞫定罪答曰安崇憲還授內乘有何不可乎勿爲煩論安東府使○時將試士于全州遣承旨齎書題下去適値冊使之禮承旨員少政院啓請遣弘文館官員王判付曰使陪影幀承旨仍留監試書題則使宣傳官臨時齎去○甲子大提學李爾瞻啓曰日昨臣伏覩政院以全州試題事陳啓自上使宣傳官齎授前去此亦殊違科取常規之事也自設科以來未聞以介冑之士傳試題於試所也未知臺諫當初緣何所聞有此臆料之啓使聽者驚駭傳者譁然乎蓋自朝著分朋互相傾軋科擧一事最多雜言以其取舍巧作疵纇一經考官便無全人今之取士不亦難乎臣本以齒舌中人忝居文衡之職若有科擧必皆干預恐人以此有搆臣陰中者心常爲戒矣頃者承牌招詣闕將出全州試題臣獨在藥房屛斥雜人自書自封然後招政院吏納諸望筒而鎖之仍請史官受去直達于御前然則其題天地鬼神之外雖承旨史官亦無有知之者至於南下承旨則咫尺天威親承封札而退有何不密可疑之事乎憲府啓辭遽出於形迹意慮之表其論所發誠未可曉也豈以承旨史官等當其試題出納之際有所與知而然耶以臣爲出題後有所漏洩而然耶抑以南下承旨爲受題後拆見於中道而然耶其間若無可疑則雖先出試題何妨雖徑送試所何害若謂可疑則南下承旨獨可疑而別遣近侍果無疑乎齎去者若或中道拆見則其所謂卽日拆試者有何益乎臺諫徒知改齎他題爲得而若不易出題之人則全州十七息程雖一騎飛去其所致疑者猶夫前也況臣承命出題之日製進者非一題若或以已入之題下送則尤有以起臺諫之疑而臣之避嫌恐無以爲辭也苟以不可疑者致疑於無疑之地則天下將無可信之事而亦無自安之人矣然則事雖重大有疑無疑皆在於人豈可以事之重大致疑於人人乎自非姦細之徒必無是事而臺諫乃有此啓其於防微慮患之道可謂盡矣而任事者不其冤乎但臣竊聞之副提學臣李惺錯料臣出題之時承旨史官例皆參見恐或傳播故言於宋諄而此論云云惺旣不知出題之極秘諄又從聽惺言而發論則似無他意於其間而至令莫大科擧之事未免顚倒窘迫之歸此無非小臣忝冒之所致伏望聖明特命提學改出他題以祛人疑且極擇儒臣之至公無私者星火馳進卽日拆試一依臺諫及政院啓辭施行答曰勿辭出題令史官齎去傳授○司憲府司諫院連啓請還收三都監堂上郞廳及製述書寫人等賞加成命答曰事有輕重故酬勞之典隨而有差古例大王之喪賞格必優參酌以施不須煩論○執義朴梓啓曰臣去十一日入直春坊府吏以同僚簡通及搆成啓草來傳乃改出書題齎送事也臣之意以爲此涉科擧重事只書謹悉以送矣臣出番之後始聞副提學李惺錯慮大提學李爾瞻出題入啓之時承旨史官皆預聞知致書於大司憲宋諄曰出題已久恐或漏洩請改題別遣云云臣在直所只見啓草不知致書論啓之由第爾瞻出題之際自書封入承旨受去萬無傳播之理設使他人出題他承旨齎去如或生疑於不當疑之地則何有彼此惺之致書亦出於偶然而不料竟至論啓臣亦初不知其間曲折泛書謹悉無非臣見事不敏之致請命遞斥答曰勿辭退待○乙丑王引見黃海監司兪大禎尙州牧使康復誠王曰朴賊久未捕捉或削髮爲僧隱匿寺刹卿其物色譏察盡心跟捕大禎曰極惡大罪久未斯得臣當盡心搜索豈嫌煩擾乎王曰潛邸時師傅只有五人不勝感愴復誠進曰南道軍政日漸解弛比他路爲甚不爲軍籍今已四十餘年乙未年略爲抄出以備緩急之用丁酉之亂散亡殆盡或赴於舟師或往於各營爲軍者不堪其苦陸續逃亡一族替番一族逃則切鄰代立彼一族切鄰軍士也自身之役旣難堪支而又爲鄰族之役其苦如何舟師各營立番軍士未免爲虛僞之歸必須爲軍籍然後時存軍士亦得支保王曰軍籍今可爲之耶復誠曰軍籍明廟癸丑年爲之其後癸酉年亦爲之目今時勢艱危人心離散遽爲軍籍恐致騷擾然不可不略爲變通以爲緩急調用之地田結比平時亦極少然此則猶或可支軍丁一事已到十分地頭倘不變通決不可支也王命賜大禎復誠貂皮包帽○大司憲宋諄啓曰頃因湖南試題事玉堂官員致書於臣事關公議臣卽循例搆草以啓矣今見執義朴梓引避之辭以爲惺之致書亦出於偶然而不料竟至於論啓云云臣之率爾之失著矣勢難仍冒言地請命罷斥○持平曺挺立啓曰臣與宋諄同議搆草論啓試題事厥後聞當初出題之際大提學李爾瞻自書封入承旨史官亦未預知云然則雖出題已久萬無漏洩之理而臣因人簡通之語不免錯慮之失請命罷斥○掌令金夢虎亦以昏謬不察引避答曰勿辭竝退待○丙寅司諫院啓按獄之事極嚴且重決不可以茫昧夢幻之說告之於君父之前而奉常寺主簿金光郁輕蔑朝廷侮弄討逆至於陳疏請捕劇賊滿紙張皇不過一場浮夢其心叵測其計可知以追捕爲戲事逆獄爲虛夢欲爲他日之地者也如此妖妄之人決不可齒在衣冠之列請命削去仕版答曰金光郁事令推鞫廳議處鞫廳議啓金光郁以夢寐之說猥瀆天聽其輕蔑侮弄之罪甚大且神光海西巨刹往來人物甚多致毅之隱伏於其寺似無是理或云光郁松禾人也若因其陳疏送渠偵探則欲爲公差而往來其家亦其計也其疏不可使聞於四方後世臺諫之啓極爲宜當答曰有懷必達庸何傷乎不須治罪姑置之○司諫院啓憲府之啓雖出於重科擧之意但玉堂之長不知大提學承命出題時極爲嚴密而慮有承旨史官同參漏泄之弊偶然致書於憲長錯謬之失自有所歸憲府亦當於論啓之際詳問其間曲折俾無失實之患可也而因人之書率爾發論同議搆草均是不察請執義朴梓大司憲宋諄持平曺挺立掌令金夢虎竝命遞差從之○丁卯司諫院連啓李懿信答曰李懿信無依律之罪矣勿爲更煩○以朴楗爲大司憲李慶涵慶尙道觀察使尹暄慶州府尹朴梓金夢虎弼善南以俊掌令柳活持平李民宬副修撰白大珩信川郡守○戊辰庭鞫定平正兵李友栢先是禁中有匿名書言朴致毅嘗往來友栢家以簑衣蔽面而行云於是拿鞫友栢供云家在官門大道傍四面無山藪捕盜幕在側晝夜譏察朴致毅往來臣家萬無此理惟是臣爲捕盜都將今八年其中有嫌怨者三四人一時上京此是報怨懷嫌之事也鞫廳啓曰友栢之事非出於罪人招辭中出於匿名書而渠招中所謂爲都將八年以捕盜爲任顯有嫌怨云而渠家所搜文書果如其言放送何如答曰姑仍囚○三省鞫弑夫人愛生兄妹相奸人於汝分等○己巳司憲府連啓安崇憲事不從○辛未太白晝見○大司憲朴楗以帶職出外再避執義李挺元持平趙存道相繼引避司諫院啓請竝遞從之○甲戌大司諫柳潚等啓曰國家之待臺諫其體面甚重故凡有所失引咎自避則處置者隨其避辭或出或遞乃是流來舊規而未聞有別設一律預捧承傳如各該司小官然者也前大司憲朴楗私自出外至於再避本院處置相議請遞非不知以依承傳施行入啓臣之意以爲其元公事不過因一時矯弊而不思朝廷待臺諫之體面則決非遵而守之久行無弊之法也欲因此處置以其元公事請勿擧行論啓而其日以國忌齋戒不得爲之今見同僚引避之辭昏不致察論事不敏之失專在臣身請命遞斥答曰勿辭竝退待○弘文館箚請大司諫柳潚以下竝命出仕從之○以柳慶宗爲大司憲朴梓執義金夢虎姜弘重掌令李挺元弼善孫倜曺挺立持平兼文學柳活修撰趙存道兼司書柳汝恪弘文正字兼說書○乙亥傳曰臺諫非如庶官以不受由出入之故一一罷職似爲不妥議大臣定奪吏曹回啓議于大臣則李元翼奇自獻沈喜壽議皆以爲假令臺諫或有不免此習者而國家待臺諫自有體面一切以此律拘束豈非未安從之○司憲府啓曰人主之治逆當如雷霆霹靂一時俱作旋復開霽如靑天白日嚴威震驚之餘衆情翕然隨以定也頃年逆變連仍鞫按逾年人情洶懼他變豈非大可慮乎今者獄事垂畢滯囚無多請令鞫廳從速審覈或刑或放數三日內卽爲完獄近來淸論不行仕路混淆苟有節操者羞與竝立於朝請循先王朝故事申飭該曹博求草萊正直之士置諸風憲聳動一時之風彩答曰依啓○慶尙監司李慶涵上疏乞遞從之○丁丑傳曰近來凡中朝大小事密密詳探馳啓事下諭于義州府尹○壬戌大提學柳根上箚答曰省箚具悉卿懇但主文重任不可輕易遞易勿辭察職○傳曰草萊正直之士可合風憲者令大臣極擇啓下後注擬事言于吏曹○己卯王親鞫莫同先是咸鏡監司軍官羅允素及李泑等搜行端川地捕一沽兒稱爲致毅奴莫同竝其同行人械送京師故親鞫之莫同供本以定州校奴裵彦福之子隨商人金墨同來開城府又隨金萬福將入北道適於端川路傍刈草秣馬猝値羅僉使允素李生員泑稱名人過而執之曰汝是何地人來執民身饋以和蜜燒酒迫令盡飮仍反接結縛亂杖燒鐵烙之曰汝稱朴致毅奴子則生否則必死又曰汝知朴致毅持黑馬布袋扮作商人形貌以逃乎民卽答曰知之又曰汝知朴致毅自水標橋邊草家乘曉逃去乎民亦答曰知之又曰汝知春生稱名者乎汝知朴致毅目下有黑子及毛乎曰知之民不勝酷烙卽依其所言以答之而已本名纛孫而商人墨孫改稱莫同元非朴致毅奴也民父母俱在定州推問鄰里人則可知根着奇自獻朴承宗沈喜壽啓曰莫同諱不直言可嚴刑得情且李泑朴應犀及致毅奴愛守必知之卽令應犀等諦視之皆曰面貌與致毅奴莫同大異矣沈喜壽曰此必由李泑柳汝恪爲弘文博士權士恭爲兵曹佐郞金夢虎爲弼善柳忠立爲文學尹知敬爲西原縣監○甲申成均館啓曰因臺諫啓辭士子不居館而出公文者及終制後不爲一點赴試者竝令館官査覈而外方之士出公文下去者旣無置簿勢難摘發出榜後詳査似當終制則法典內喪畢後未滿十五朔者不須滿云所謂不須滿者三百點幾准而未滿之謂也近規則本館堂上或以名存到記或以每朔五點以上許赴以此士子論議甚多請議大臣定奪從之再啓曰議于大臣則李元翼以爲旣有法典當據而行但終制者未滿十朔者不須滿云者無一定之規難以臆斷幾准而未滿則太重名存而許赴則太輕似當以免喪後朔數定爲幾點之規別爲啓下遵而行之今則試期已迫姑用太輕之近例免喪後朔數惟在館官十分詳査奇自獻以爲名存到記每朔五點亂後苟簡之事似不必施行惟在館官參商法典據而行之沈喜壽以爲法典內喪畢後未滿十五朔者許赴館試者蓋優恤其居喪服闋之人也果是未滿十五朔者則雖無一點亦應在許赴之類恐非幾准而未滿之謂也但末路玩法人心不古雖以儒名或有冒僞終制久近人口難詳着令本館淸査前期善處傳曰自外依議察處○司憲府啓曰慶尙左兵使李璲論罷已久新兵使柳珩方在北營上來尙遠非但此也柳珩備諳邊事宜置京都以爲緩急之用請命改差新兵使以在京人差出數日內發送慶尙右兵營跨在湖嶺之間城池險固實我國保障之地民稠簿委機務甚煩且是前哲之鄕章甫甚盛敎育作成在所當先此非武夫之所堪當而兵使韓希吉目不知書性且駑怯決難一日仍在重地請命遞差其代以文官有智略善治民者各別擇遣本縣官屬極殘今若設判官則弊必及民依前姑革爲當若曰主將不宜親執細務貳官不可不置則虞候依左兵營例所當先革請令該曹熟講從長處置又請三都監堂上郞廳及製述書寫人等賞加還收成命答曰三都監賞典初旣量施別無可改勿爲煩執他餘事依啓○乙酉大提學李爾瞻啓曰全州試題臺諫初以前期二日下送猶謂預出至於請改矣今則試才試卷雖因武科開場不卽上送應製擧子先試卷入城者頗多試卷則十有五日而始至若計除全州六日之程則稽留日字多至九日比諸當初臺諫防微之意豈不有乖乎臣待罪文衡旣已出題承命參考實涉未安請命退斥臣身命招大臣及提學又出讀券官會同科次以重取人之擧答曰勿辭○假都事李汝惕全州罪人禮陽等十一名拿來○政院啓曰上年因逆獄初起限親鞫間經筵以姑勿取稟傳敎今者獄事似完經筵視事依例取稟傳曰姑待獄事完畢後取稟○奏請使鄭岦辭朝王引見以送○庚寅傳曰冕服陪行人尹輔辟等陞敘救火部將柳興元六品遷轉朴益茂加資資窮則代加禁軍李承憲相當職除授別監秦順謙等依他救火人例米布題給○司諫院啓左副承旨李好義承命設科于全州罷試之後留連累日不卽復命請命罷職答曰推考○壬辰司憲府啓曰限驛路蘇復間奉命承召及一時特命外凡勳宰臺侍之受由出入者勿許給馬以除驛路一分之弊從之○地震○幼學李長孺上疏請金悌男追施典刑○癸亥以崔濂爲慶尙右兵使金億秋爲慶尙左兵使金睟爲戶曹判書李爾瞻爲司憲府執義朴汝樑爲司諫院正言鄭昌衍爲兼知經筵尹讓爲侍講院弼善任兗爲吏曹佐郞趙國弼爲安岳郡守○以尹重三爲承旨金頊爲持平金蓍國爲弘文正字朴梓爲校理金夢虎兼弼善張自好爲弘文著作兼說書李挺元爲執義吳䎘爲說書○乙未時雷擊尹三聘家京圻監司啓聞臺諫言其不實禮曹啓曰京圻監司狀啓初下于本曹臣等見之則只泛言尹三聘家雷震臣未知其所震者何物及聞臺諫以此狀啓爲不實發論甚重三聘之有罪無罪非本曹所知而外方有災變則守令報于監司監司告于朝廷史官書諸簡策該曹藏置狀啓其於敬天戒畏天威之意豈不重且大乎請下此狀啓于法司詳覈虛實俾盡畏天謹災之道從之○以鄭文翼爲獻納○司諫院啓義禁府乃王獄極嚴之地也都事等以新進之人不識事體多行無理之事羅將則脫其巾服或使之牽馬或使之刈草晝則羅將之守獄間者無一人若有承傳擲奸則以門外近處居人着羅將巾服而代點女醫則所以救女囚之有病者也自前禁府不敢挾娼於闕門外當直者雖或犯之物議猶且非之今則都事等公然挾娼於直房或題名捉致而少不如意則督責醫官無所不至鞭扑狼藉人不堪苦其他種種作弊不一而足如此之習不可不痛治請行首掌務官先罷後推令憲府一一擲發重治以革弊習答曰推考○傳曰申渫等事勿出朝報鄭造爲文學鄭文翼爲持平金夢虎爲掌令○丁酉傳曰東宮阿只氏不救雖幼稚之兒其治喪等事令禮曹參酌定奪○戊戌禁府啓曰英日等三省推鞫命下之後庭鞫無隙未得爲之今者似當爲之敢稟傳曰三省當否議處啓曰議大臣如何王從之議于大臣領敦寧李元翼判府事沈喜壽右議政議士族婦女失行之罪自當下禁府推鞫未聞有三省之擧依常例爲之似當領議政議當初鞫廳回啓時以三省爲啓矣其後聞物議則皆以爲此婦女失行之罪自禁府鞫處爲當云此言甚當傳曰依議○兩司合啓曰王世子冊禮請更議大臣施行答曰王世子名位已定冊禮祥後擧行可矣○時宮闕之役甚急黃海監司兪大禎爲都監所責辭職傳曰國家大役旣始專方面分閫外之臣協和相議以完國事可矣更勿控辭便宜相議期於畢役○辛丑兵曹啓曰藏氷糜費罔有紀極募立使令一日食十數斗爭者如麻加以爲官者爲曆書等物用之不啻狼藉當此公私匱竭之日一綿一粒皆是生民之膏血豈容狼藉虛費至此乎加以積氷之際專不如法凌人掌氷之義蔑如矣此豈古人藏之周用之徧之道乎減軍行私之弊不可不嚴禁令本曹郞廳不意摘奸如有奸濫者當該官從重推考之意捧承傳申明知委何如從之○以朴梓爲執義任性之爲正言南以雄爲正言朴自凝爲副修撰○大司憲宋諄啓曰臣伏見生員李國亮疏辭顯加譏斥臣於戊申亦忝言地勢難仍冒風憲重任請命罷斥臣職答曰勿辭退待物論○乙巳執義朴梓啓曰臣伏見生員李國亮上疏爲今之臺諫與戊申臺諫不遠甚矣云云以其時臺諫目爲護逆之人則誰作討逆之人且當其時也奮雷霆霹靂之威盡爲擊碎之則已業已酌處誅竄之若今更爲提起則人心驚懼鎭靜無日此至誠憂國者之所深慮也臣方在言地顯被醜詆不可靦然仍冒請命罷斥臣職答曰勿辭退待物論○弘文館上箚請速擧王世子冊禮答曰世子名位已定冊禮祥後擧行可矣○掌令金夢虎持平鄭文翼啓曰臣伏見生員李國亮之疏辭爲今日之臺諫與戊申之臺諫不遠甚矣云凡討逆臣子大義也苟爲吾君之臣者爲國討逆之誠豈下於一國亮哉戊申之變三司請罪聖上酌處而今過七年之後更爲提起使人心洶懼擾端復作此豈非憂國者之所當深慮也臣等俱以無狀待罪言地顯被譏斥決不可仍冒請命罷斥臣等之職答曰勿辭退待物論○持平鄭遵啓曰新進小臣叨冒匪據日俟譴責常切兢惶昨者伏見生員李國亮之疏至擧臺諫顯加詆斥方忝言責冒此草野之譏不可頃刻苟冒請命罷斥臣職答曰勿辭退待物論○大司諫李惺啓曰臣以無狀猥忝三司自戊申于今七年矣不幸連遭逆變其所論執者多未得其當累被儒疏之詆斥兢惶隕越無所措身第戊申之事臣實終始參論請得以詳言之永慶之所欲立者逆㼁而悌男其謀主也先討永慶乃翦㼁之羽翼也永慶雖爲逆謀一時出入於其門者未必皆與於逆謀而自上每有勿爲波及之敎殲厥巨魁脅從罔治者亦三代治逆之大法故只請誅大來一人而已其餘分等定罪上告廟社下諭八方至於壬子追刑永慶之後餘黨危疑如不自保臣時在諫院與憲府之官取考戊申敎書則其中有曰餘悉勿問使之自安故兩司以此啓請捧承傳以示鎭靜之意則此乃已定之論也何物鬼怪乃敢以護逆目之耶若使國亮之說得售則前日討逆者反爲護逆而擧朝無全人矣三司乃殿下耳目腹心之臣今也或謂之護逆或謂之奸黨將至於大小戰戰罔不懼于非辜若此不已人心日搖國是靡定其不至於亂亡者幸矣國亮以應犀姻婭之親托公濟私張皇陳疏指討逆爲護逆若有陰爲永慶報讐者然其心所在有不可測也豈可以其言之不足較而不爲之辨耶臣是戊申被搆於永慶者也濫忝勳籍叨長諫職非臣誰敢冒嫌而盡言乎且今日三司之臣無如臣之久於其職不可靦然仍冒請命罷斥臣職答曰勿辭退待物論○獻納趙有道啓曰臣伏見生員李國亮疏辭顯加詆斥不遺餘力臣何敢强顔仍冒昨因日晩今始來避所失尤大請命罷斥臣職答曰勿辭退待物論○正言南以雄啓曰臣伏見生員李國亮上疏敢竊草野之名張皇辭說醜詆臺官不遺餘力當此聖上包容鎭靜之日必欲提起擾端以致人心之危懼國家之不幸甚矣鬼怪之言不足與較而同僚皆以此引避不可偃然仍冒而臣昨以賤疾呈告則以一司兩呈還出給今始來避所失尤大請命罷斥臣職答曰勿辭退待物論○丙午禁府啓曰李弘老子承業處絞命下矣今當待晴行刑矣但律文內犯罪時幼稚事發時長大依幼小論云此指身犯者而言也緣坐之人亦當用此律承業於其父弘老被罪時年未滿且今雖年滿似當依幼少論斷何以爲之敢稟傳曰依他例處決○殺內人義一○執義李爾瞻獻納李惺啓曰柳永慶之罪已通于天人人皆可得以討之則請誅之擧固當不避小嫌第以臣等俱被其構捏幾陷不測之禍而亦參於論列之中則世必有以假公義報私讐爲辭而疑臣等之心者臣等雖自謂不然人其信之乎今日兩司欲加論永慶之罪臣等決不敢晏然擔當以冒攘臂之譏也請遞臣等之職答曰勿辭退待○戊午傳曰金基命等事令本道監司査覈以啓○己未司諫院啓曰金基命及審藥請竝拿鞫監司封進官先罷後推答曰金基命事明覈處之可矣連啓不從○甲子幼學趙德謙上疏曰伏以賊臣鄭蘊窮兇極惡罪貫天地殿下不誅只竄海島臣恨不得擢髮而誅之也臣嘗見蘊疏謂㼁爲冤援比濟王又以不忍之說搆成君父之惡名欲使殿下得罪於倫紀爲他日反獄之地人臣之於君父兇辭悖語有一於此所當誅之不赦況非一非再乎尤可痛者蘊乃敢曰假手於麤悍武夫所謂假者指何人耶旣曰假之云則其請斬之意臣不敢忍言也殿下不誅此賊宋興周繼起邪論日生遠近相和今聞嶺南察訪文景虎亦惑於姜大進之說通文鄰邑停擧生員鄭潔韓會等此乃前日館學儒生等討興周時疏頭色掌也前左議政臣鄭仁弘之從姪而門徒也景虎等旣惑邪說欲護賊蘊指其疏曰兇疏削籍之停擧之仁弘止之終不肯止乃貽書於景虎輩曰加罪於兩人是何義理猶非君子之事幸勿他論議可也設以潔會有意於殺蘊不足怪也又曰比來人心携貳以老物以書往復爲言此何意見無乃姜氏子之言惑之耶老物曷嘗效浮薄子之朝夕反覆態耶其間說話非止一二而此其大槪也所謂姜氏子指大進也當蘊之疏也大進乃與李大期等結爲心腹昏夜相聚共主其論而及其情狀敗露之後乃以正言敢爲引避唐突營護厥罪惟均只削其職因懷不逞之志做作恐動之說播諸鄕曲之間指蘊疏爲忠言讜論反以潔等爲兇疏雄唱雌和列邑爭效以至景虎等附會於邪論甚矣姜氏之子惑人也潔等之疏殿下旣以鳳鳴朝陽答之而此輩指以兇疏其無君不道之狀至此極矣伏願殿下亟斬蘊頭竿之街巷拈出兩疏中兇悖之說上以告諸宗廟下以頒示中外使一國臣庶得以知護逆賊無君父之罪次誅興周以示黨逆之罪次治大進等遺君背師之罪國是自定義理復明亂臣賊子潛消默奪更無後日之變矣答曰予意已諭于太學諸生矣○司憲府啓曰上年秋間嶺南怪鬼之輩爲申救鄭蘊之地至於拜疏上洛欲爲投呈自知其計之不售旋卽散歸矣其時疏會定於宜寧而縣監李文蘭稱以義擧餉以酒饌親自監嘗捧觴聞者莫不駭異請命罷職不敘王從之○癸酉司憲府司諫院秘密合啓請吳長姜大進黨蘊之罪答曰姜大進已爲定配不須加律吳長削奪官爵○甲戌禮曹啓曰傳敎之事議于大臣則領議政奇自獻以爲此乃一國莫大之慶竝行生進爲當合前後設爲一科而先慶後常爲當右議政鄭昌衍以爲此等事應有可倣前規唯在該曹按例稟定臣亦無的然可執之見傳曰式年覆試勿退別擧待誥命頒降後設行竝取生進文科依四十人廣取例施行○弘文館上箚論姜大進吳長之罪請快從公論答曰省箚具悉姜大進等已爲定罪休論可矣連箚不從○丙子司憲府啓曰處士崔永慶之死天下極痛萬古至冤也戶曹參議李尙吉以構殺永慶之人遽授本職衆情莫不駭憤請命罷職不敘傳曰李尙吉其時臺諫乎考啓回啓曰崔永慶之無辜先朝洞燭而放釋李尙吉其時爲正言更爲論啓還囚仍致瘦死於獄中以此永慶伸冤後被罪定配矣傳曰知道依啓朴龍供福只年可十五歲時乞食於鄰里問其根脚則兒童時父母皆死自開城府近處移來云仍爲率居使喚以屠牛爲業因事欲杖則潛爲逃去不知去處久矣張應天供今正月初七日有一人率童男童女來到吾家欲賣女兒換貿倭劍鳥銃且問倭狀多發荒唐之言進告于釜山僉使僉使卽給手下使喚軍一名偕東萊捕盜軍送于東萊府使招我坐於眼前曰彼漢自稱朴致毅以此報于朝廷則必拿問汝矣汝姑拘留於此遂就獄中仍爲上來童女春伊供本以龍山隅居人之婢子使喚甚苦與尹哥稱名人逃往東萊止接于張應天家應天言于率領將卽結縛尹哥直送于東萊翌日又捉我去東萊府使曰彼漢何如人答曰光州居生人云矣府使以爲諱不直招打我足掌則尹哥云迷愚女兒不須杖問吾是朴致毅遂解放我童男則中路相逢追來問其所從來則自稱義城地人張應天妻使之刈柴而所刈之柴甚少杖其背遂逃走矣童男日上供本以星州人移居義城因事往還龍潭到善山開寧地路中見一男人率女兒休息謂我曰我家在蔚山甚好汝若從我則當以好衣好食待汝且給馬匹云遂從其人往釜山主人使之刈柴三日欲還則主人妻奪衣率去之人亦爲敺我遂逃還義城留三四日本官囚我因爲上來日上之母業君及其舅念可皆拿問取招而了不知此事云○庚辰司諫院啓曰各司貢物任土作貢而奸細之徒仍以罔利本土所供之物百計阻當而必以價物勒捧圖得大利此實國家之大賊也防納之法著在國典禁斷之敎累勤聖衷而痼弊日甚此時各司之官所當一心痛禁而非徒不能禁止又從而征之乃於貢物主人處責收米布以爲入己之資是分其贓也請令憲府另加申明貢物防納者依律定罪各司官員責收米布於貢物主人而入己者摘發一依贓律事捧承傳施行從之○辛巳傳曰許筠覓來入之○司諫院啓曰戶曹因華使先聲分定米布于州縣州縣之已爲收合者一一成冊上送以輸國用之意臣等曾已陳達蒙允矣繼而聞之則州縣或有未及收合之處云請令該曹詳細處置俾無民弊從之○壬午完平府院君李元翼上箚曰伏以數年以來癃病退伏未曾一參鞫廳亦未曾開戶見客凡推鞫首末及外間說話全未得其詳昨年儒生請罪臺官之動搖大妃者其時竊聞朝議以爲臺臣只言別處之事實無動搖之意至於經筵之上亦無此等語端臣始焉而疑終焉而止頃日該曹將頒敎事收議臣意此事係是推鞫間曲折非病伏之臣所能知故不敢有所左右而不復立異於該曹公事矣今者流聞道路之間聚首洶洶以爲因此將延及於大妃臣驚心隳膽不覺神魂之飛越母雖不慈子不可以不孝母子之間名位至大倫紀至重聖人人倫之至聖明之世安有此事儻朝廷果無此議則臣之輕信道聽先事强聒罪不可逭乞治臣妄言之罪以定國人之疑不勝幸甚愛君如愛父有懷必告於其父人子之至情臣一息僅存朝暮入地受恩深厚報効無路臨箚戰慄語不成文取進止答曰省箚驚痛不安于中也不辟之尊奉百官之朝謁如舊卿從何處得聞形諸文字以駭人聽宜直陳以啓仍傳曰遣史官問啓○回啓曰昨年臺臣發端之後國人之疑久猶未已近日以來發端之人布在臺館而又將有頒敎之擧臣心之大疑以此也道路之疑亦以此也臣之妄箚實出於臣心非專以道路之說而爲之推諉一二外人而爲自脫之計庶賤且羞爲之況臣嘗側大臣之後死不敢爲此態也臣當萬死惶恐戰灼之至答曰省啓具悉卿以宗戚舊臣旣有誠告非卿安得聞此語但不孝是何等罪惡而致疑於寡躬反信於道聽何待予反不如路人乎旣云一二外人則卿有所聞之處而期死不言何待予反不如外人乎予有何得罪於卿而致此耶卿之美名必沽於異日而予之惡名何時而可湔乎予以否德遭此大變夙夜小心益加尊奉而卿如是云云無乃供奉之禮有所闕耶朝謁之儀有所廢耶臺閣之中抑有封奏之事乎旣無可疑而卿獨疑之予有所問而卿不答之自聞卿言心不自寧廢寢食者數日矣卿其直陳無隱以釋予罪以慰予痛無專施惠於外人而亦且顧念我一人且頒敎事予豈樂爲之固出於不得已也咀呪及兇書皆出於諸賊之指揮而無非宮人之所爲則豈有干涉於大妃乎義理不明邪議橫生徒知護逆不知君上或以此事爲無實云故予欲頒敎八方而使知逆徒之情狀矣卿乃兩朝元老凡干朝議無不與聞而反謂未嘗一參鞫廳凡干推鞫首末全不得其詳而有此疑況都下無識之人乎況遠方踈賤之人乎此予之所以懼有此疑而防之也豈料大臣先疑爲群疑之首擠予於不測之地乎敎書之不得不頒於此益可見矣卿亦知悉回啓曰臣自以宗戚舊臣與國家休戚衰年癃病朝暮入地受恩深厚無路報効心有所懷敢陳妄箚伏承聖批申諭丁寧聖意昭如日星愚臣虛妄之罪萬死難贖鞫廳首末不出朝報病伏之臣何由得其詳妄意咀呪兇書等事迹連於大妃今有頒敎之擧心不能無疑故有此云云今乃知聖意只欲昭示諸賊宮人之罪狀初非干涉於大妃臣之謬妄之罪萬死難贖父母雖不慈子不可以不孝是古書中文字竊取汎論而不自覺其語犯至尊臣之愚妄之罪萬死難贖前日進箚非專以道路之說而爲之臣極愚昧專不知聖上處置曲折如此而妄有所疑遂有妄箚顚妄之罪臣自當之歸罪於一二外人爲自脫之地細人所不爲臣嘗從大臣之後死豈敢爲此也此非敢有所隱諱於君父事理然也聖敎至此直欲鑽地以入而不可得惶懼戰慄不知所言○癸未傳曰許筠貿來冊四件入之○甲申司諫院啓曰谷山郡守李曙前爲守令多行不謹之事以此重被臺評及授本職物情莫不駭憤請命罷職答曰徐當發落○瑞寧府院君鄭仁弘辭職箚子入啓答曰省箚具悉憂國之誠深用嘉悅內醫留置調病有何未安春日載陽行程甚穩宜調理上來以副予望○兩司請王世子冊禮更議大臣擧行答曰誠是矣但縟禮借吉以行似涉苟且前頭詔使之來不遠爲此冊禮又設都監事多難便姑待祥後未晩也○乙酉以柳瀹爲檢閱李安訥爲聖節使洪敬纉爲書狀官李稶爲千秋使安弘望爲書狀官李惺爲副提學曺挺立爲獻納義州府尹朴燁爲嘉善大夫柳潚爲大司諫鄭廣敬爲修撰趙存道爲兼司書曺挺生爲檢閱李安訥爲戶曹參議○司憲府啓曰逆魁朴致毅今至三年尙未就誅神人之憤日以益深設法購捕固不得已第念此賊初非鴟張聲勢成群寇抄之類只以單孑一身諸處逃命一林一谷皆足竄伏惟在該邑守令本道監司盡心措捕而已如得跟尋一夫可執若或失處萬衆無益況近因逆變年年逮捕八路騷然民生之困罔有紀極而今若又設一大使分遣從事及軍官等嚴督列邑隳突村落則已聚之民將復四散一賊未死邦本先搖閭左之變亦不可不虞督捕差出便否請命鞫廳更議處置答曰兇賊逭誅已久不可不差出督捕使急急購捕勿爲煩論○司憲府司諫院啓曰近因逆變誅賊行賞斗印長綬超陞金玉之班貪功樂禍之徒恣爲誣人媒爵之階如人攫金若蛾撲燈其中武夫賤隷固不足數至於曾經淸顯秩高文官等熏心富貴不顧廉恥申渫倡之於前朴慶業繼之於後始欲奪人之婢多般恐脅終敢指爲逆魁無數㤼迫肆用刑杖至欲殺害使之自稱致毅多費辭說直爲馳啓有若捕得朴賊者然福只在獄之日又有係干逆謀之言則虛實間所當具由一時轉報而追後瞞啓有若眞有如許諸般逆謀者然以實其事仍爲購捕傍近列邑致令齊民騷然失所至如召募軍人等無遺潰散遠人聞見亦必駭異種種構誣希冀貽害國家之罪與尹三聘申渫等諸賊少無輕重請命拿鞫按律定罪答曰當詳覈以處勿爲煩論連啓不從○丙戌右副承旨李士慶啓曰武夫驕橫之習比來益甚今見全羅兵使李應獬上疏則誇張己能有若爲國任怨隱然自比於古之名臣良將欲預防人言巧爲自解之計末又偃然引疾至曰瓜期已迫鉛刀晩割外求辭遞實希仍任情狀難掩汎濫極矣請推考以懲武夫縱恣之習焉王從之○都承旨李德泂啓曰政院密邇宸嚴爲百司所關由之地體面尊重逈別他司故雖崇品宰臣莫不請推蓋不如是無以號令諸司也祖宗朝設官之意亦必有在矣近來紀綱大壞朝廷體貌日就陵夷視本院不啻若醫司藥局爭加踐踏侮辱隨至世變至此亦可寒心頃日許筠齎送書冊別無原狀無端進獻有若儕流間私相授受者然爲政院者亦豈無一言哉其所援例請推特文簿間細事而多費情外之言至塵君父之前屑越已甚而又飛書同僚使人疑惑其他該司種種陵蹙近日尤甚動輒逢譴手足拘縶以致僚員斂避曠職累日氣象摧沮下輩興吁此實前古未有之事也無非無狀小臣忝竊三年冒據長席處事乖謬爲人輕侮之致舊規虧損實自臣身伏願聖慈亟遞臣職以重體面答曰啓意具悉勿辭盡職○傳曰賦役繁重之說前於筵中亦聞之如天使支待外有何賦繁役重之事此意言于該曹省減賦役俾吾民生獲蒙一分之惠○傳曰近日刑曹所囚賊連續病斃必有所以事甚可駭刑曹色郞廳色吏典獄官吏推考色承旨另加檢飭○戊子傳曰告廟社頒敎以望後退定○政院啓曰凡干狀啓政院無論輕重萬無不入之理其中事涉規外情理可疑者則捧入之際或請推考或爲稟達自有前例矣東萊府使之爲直狀啓者只爲係干倭情而創始於庚戌年非祖宗舊例也己丑壬子逆變事機垂發安危所關而朴忠侃申慄亦不得直啓而報監司轉啓矣朴慶業則托以捉得荒唐人不報道主直爲馳啓猶恐他人之先發此則急於捕逆雖無前例猶有可諉者矣其後累次馳啓每變辭說以此國言藉藉臺諫請鞫雖有覈啓之命唯當從實轉啓乃反張皇自辨又添前啓所無之言臣若無辭而入啓則公論可畏故略陳未安之意矣○渭原有狗産雛一頭兩體二尾六足○兩司啓請還收三都監賞加答曰已諭不允○己丑禮曹啓咀呪頒敎陳賀告廟社祭吉日二月十八日改付標○大提學李爾瞻啓曰敎書中條列諸賊招辭請與禁府堂上問事郞廳會同抄出事前日入啓蒙允故今日政院亦請牌招而禁府堂上或呈辭或稱病只同知事趙存世進來問事郞廳或公故或稱病只校理朴鼎吉進參當此人心罔極之時小臣承命製敎不可不愼重措語以絶後議而重大文書豈一二人所可擔當取捨況日勢向暮許多文書査出勘定後可以條列今日則不得製進而退惶恐敢啓答曰知道明日竝命招會同抄出詳細製進仍傳曰頒敎之書製進是何等事禁府堂上問事郞廳牌招而只各一人來詣其厭避之狀極爲駭愕不進人員竝推考○庚寅兵曹判書朴承宗啓曰臣欲補兵額請禁良賤相婚而臺諫駁之欲窮捕兇賊請出督捕使臣而臺諫論之督捕使臣所請差而備邊司以臣首擬是臣見駁於兩司見非於廟堂也都試不行都目不公京外武士往往偶語必呼臣名而叱辱此臣之畜怨於武士之源也海西陸軍年年築城上番軍士數少役巨每每相聚呼苦此臣之取怨於衛士之甚也歷數祖宗朝官班未有判本兵五年兼金吾四年者分外恩眷感懼交切中夜繞壁當食忘飱伏乞聖慈諒臣至情許遞臣職答曰省啓具悉卿懇北鄙多憂獄事未畢主兵之官金吾之長不可遞易調理察職○禁府堂上大提學啓曰臣等以兇書咀呪文書査考之事來會矣諸賊招辭之中多有重難處事體非輕大臣同議定奪何如傳曰允○司憲府啓曰完平府院君李元翼箚子及回啓秘密入啓累日不下外間未知爲何事物情疑洶久而不定請命亟下以鎭群疑又啓秘密事答曰此賊不可不捕些少之弊不可盡論勿爲煩論○辛卯正言任性之啓曰臣今朝以事往醫家馬上憲府吏持一簡通以進臣初不知憲府簡通以爲本院之簡也卽問之曰同僚皆已見之耶吏答曰業已盡通臣忙不開見仍而袖去卽以合啓詣闕後執義朴榟曰姜大進吳長等停啓事憲府則已爲歸一未知諫院之意如何臣不知在袖之簡通爲姜大進等停啓之事而泛然以臆料答之曰諫院亦歸一矣臣朴榟則以臣爲已通于諫院而遂停啓只以四賊及朴慶業等書啓之後臣始覺其簡通之在袖而見之朴梓非不簡通于臣而奔遑之中全然忘却不以在袖之簡通通于在家同僚以致徑先停啓其昏迷不察之失臣實難免請命罷斥答曰勿辭退待○執義朴榟啓曰今日同僚有故臣詣闕以姜大進吳長等停啓事書簡通通於在家同僚同僚又書簡通送於諫院使之通於本院同僚而正言任性之答以歸一云故卽爲停啓矣停啓之後任性之始覺其不傳臣徒信其歸一之言不思取見本院答通而停之臣之忘不致察之失著矣請罷臣職答曰勿辭退待○以許筠柳潚李安訥爲承文院副提調韓玉奉敎裵大維兼弼善○壬辰獻納曺挺立啓曰昨日姜大進吳長等停啓時同僚不爲簡通此無非見輕所致請遞臣職答曰勿辭○司諫宋克訒啓曰臣賤疾危劇冒昧呈告臣亦未見簡通則見輕同僚臣亦難免不可苟冒請遞臣職答曰勿辭○己亥時弘文館方論李元翼南以恭之罪應敎朴自興在直上疏請解職退去以避其論王許其出直朴自興又上疏曰臣祗承聖敎今將出去所懷不敢不達南以恭與鄭復亨趙慶起等旣無姻戚之聯又無交遊之舊雖欲指嗾其勢末由以恭夷險一節終始徇國苟有所言何難抗章而乃反囑人陳疏而號召八方自速欺詐之罪乎鄭趙之疏于今三載指嗾之言昧昧未聞始發於今日實未曉何故也元翼病伏杜門國人所知而以恭聞其進箚曰此相之箚無乃妄發乎以恭誠陰嗾而陽言則元翼亦有耳豈不憤其賣己直擧名而斥之也向使李元翼鄭復亨等已死則已矣三人尙在昭不可誣以恭陰嗾之狀人有見之者耶有言語文字之可證可據耶有可證可據而成罪則受罪者無辭無可證可據而論人則何事不可爲無君之罪安置之律是何等事而泛以斟酌欲爲斷案乎當此士論携貳之日勒加罪名不辨虛實則朝著之間必無全人而恐非國家之福也臣忝郞舍不敢預聞朝論今叨匪據當盡一日之責審人冤枉畏禍含默臣亦與有罪焉謹昧死以聞答曰省疏具悉○文昌府院君柳希奮上箚曰伏以臣病伏杜門不接外人最晩得見完平府院君李元翼陳箚果不無妄發顚倒之失而第元翼以兩朝元老一心循國原其本心恐無他腸然旣自封章則臣不敢容喙矣至於南以恭之以縱臾被罪事出無據臣實怪訝不見其迹不聞其實而搆成黯昧之事以爲乘時誣陷之計則不亦慘乎宋臣蘇軾曰食者甚美死者甚苦論人之罪不可不據實而明辨也元翼病蟄窮巷謝絶人事雖在平昔往來同里存問絶不酬應數年矣而必擧以恭橫加縱臾之罪者有由然矣國家不幸士論携貳雖邪正不同而俱入於名目之中此實聖明之所洞燭其間曲折何可盡陳乎若曰以恭出入元翼之門縱臾上章則必有目覩而耳聞者矣豈可以臆度搆捏之言惑亂聖聰哉又曰以恭爲永慶腹心惟弘大來謀主尤可怪也賊臣當國用事之日以恭罪黜十年而起廢擢用實出於聖明初政則腹心謀主之說不亦誣乎又曰趙慶起鄭復亨相繼陳疏皆是以恭之指嗾信斯言也何不於其時摘發論列而及今羅織要激天怒乎至於從事入幕之說亦不滿一哂元翼曾在先朝累經體察之任其爲幕佐者豈獨一以恭哉其掇拾欺誣一至於此其心所在明若觀火臣不敢多費辭說有若分疏而抑有不得不籲呼於四聰之下者故不避煩猥冒陳其一二嗚呼今日朝廷公議熄滅附己者甄拔惟恐不及不附己者攻擊不遺餘力內而微末庶官外而守令邊將亦無不俱罹此禍人心惴惴莫敢出氣中外沮喪道路以目獨惟聖明深居九重莫知其狀矣臣以無似受恩深重目見國事日非人心已去或與親舊憂時而抆淚者有日則當國之人切忌臣等庸有極哉古人有言曰不見其形願察其影臣雖至愚亦有知覺耿耿一念只切於早退而全歸性本愚拙雖未及唐突露章至情所在聖明或有所俯察矣臣貪戀徘佪國人之所共知也但以臣忝在近屬眷注隆洽見忌當路有甚於眼釘而投鼠忌器未能猝發移怒所親先試於以恭次第鋤削已迫臣身臣之事勢誠可急矣噫朋友之義列於五倫人生於世各有親交古今同然臣與以恭情義相親輔車相依非但國人之所共知亦惟聖明之所燭嗚呼禽獸至無知也猝見同類橫被駭機則驚號狂顧走險而不知止者無他懼禍之心實出於良知也臣雖愚昧與禽獸異旣見同志酷被移乙之禍而頑然不動堅坐於烈焰之中俛首噤口恭俟焦爛之至不亦悶乎矧惟愚臣寵利盛滿涯分過溢而衰朽已極筋力已憊心灰世務志切遠害當退之幾政在今日則乞骸之辭烏可已乎伏願聖明天地父母憐臣危迫察臣悃愊收臣職名許臣自牧俾得優游畎畝擊壤而沒齒則聖恩終始曲全之洪私臣將銘感於九泉之下矣答曰省箚具悉卿懇但卿以共安危同休戚之臣有何可退之義乎卿宜安心勿辭坦蕩胸襟相與協心共濟時艱無踰於此深有望於卿焉○兩司啓李元翼南以恭等事答曰完平名重朝野稱之以賢相則豈可以脅君罔上之故輕施削黜之律重予不德乎休煩甚當南以恭不須竝論○司諫院啓曰桑寄生乃難得之藥物也必待數百年老桑然後生焉故島中居民封植守護以待醫局之需而白翎僉使金基命爲棺材伐老桑本島則伐之殆盡其害又及於大靑島島民之齊訴本道之狀啓明白無疑其營私蔑公之罪極矣監司封進官吏則不能致察反以假寄生爲塞責審藥則故知其僞而不言甘心欺罔請金基命審藥竝命拿鞫監司封進官吏竝先罷後推答曰徐當發落○司憲府啓曰亂後國儲虛竭經費日乏而近來前銜閑散人等百計圖付權設各衙門郞廳紛紜付軍職冒濫甚矣前後權設各該郞廳監役官等無實職付軍職者竝命査覈一一汰去俱以時任人員塡差以杜科外干祿之弊從之○兩司啓曰君臣分義古今通誼母子倫紀天地常經而李元翼不揆君臣之義母子之天托以道路流聞做出無根不近之惡名橫加君父有若朝廷實有是事者然見疑於當時得罪於後世及其下問之際終始二舌期死守口寧負聖明不忍負私人視君上如嬰兒見嚴旨如私札所對非所問其無君上之罪至此極矣其曰未嘗一參鞫廳不知首末云者爲他日翻轉之機媒將來網打之計其心所在極巧且慘不惟此也全恩之說嚆矢邪議救蘊之論囊橐奸宄信聽縱臾傾陷君父賢相所爲果如是乎曾在戊申君位之危間不容髮而默默被驅有同群羊及至今日構虛捏無交亂兩宮有若盡言其平日少廉曲謹之態適足爲欺世盜譽之資而已有何名重之實而輕貸罔赦之罪乎請命削奪官爵門外黜送南以恭本以沴氣所鍾禍胎所毓家而忘孝國以不忠頃在壬辰之亂驅逐祖母不與同避及持母服之日帷房不謹對賓設饌行檢掃地而只以主張邪論行險作孽爲能事凡攻擊傾軋之際潛形袖手坐嗾奸人雖爲兇計而不見其迹是以頣指永慶發蹤惟弘大來構誣鄭仁弘等至於竄逐幾陷不測者無非此人之手段而以計幸免得保首領禍心未已陰謀益肆又嗾趙慶起等數人聚會於一處令人再三往復於渠家恣意點竄終唆鄭復亨及其女壻李元鎭等相繼陳疏欲以倫紀上不測之語搆成罪案號召八路脅制君父此其不忠不孝之一段也及其上年頒敎命下之後以恭又會元翼家潛相謀議勸搆箚子至於元翼子弟泣諫而猶不能止無非以恭終始縱臾而致然也非徒昏夜之間鞍馬之跡鄰里人所共見知元翼臧獲之輩亦皆歸咎於以恭此其章章可據者也究厥所由實出於以恭圖復反噬之計而團結不逞之徒作爲唇齒之勢晝夜區畫無所不至終欲網打而後已外托名重之人以至傾陷君父於不測之地其在庶官尙不敢乃爾曾謂勳宰果若是乎其前後搆捏忘君黨惡之罪擢髮難誅請亟遠竄圍籬安置以絶禍胎以靖朝著○弘文舘○乙巳以辛光業爲持平李惺吏曹參判趙有道檢詳李志完同知義禁柳希發孫倜吏曹正郞朴弘道吏曹佐郞光海君日記卷第八十七○朔丁未傳曰權昐熟諳南邊之事使此人擇帶從事官急速下送整理舟師○傳曰黃州城役未完本營事多虛踈本道監司新兵使未赴任前急急馳往料理城役○戊申以朴東望爲聖節使○待敎李偉卿上疏略曰以李元翼箚中疑語兼說書南省身上章陳列臣亦其時泮宮疏儒而與省身同事者也今者省身旣以此事辭職則臣何敢有若不干者然冒居於史局乎答曰勿辭○己酉持平辛光業啓曰臣伏見李元翼原箚及前後所對則渠身爲大臣敢希後福至謂鞫逆首末全未參聞且以罔極惡名勒加於君父身上及其下問或諉以道路所聞或推於二三外人終不實對以死自當古今天下安有爲人臣子而負君護逆一至於此耶渠雖老妄因以恭輩縱臾有此兇箚原情定罪則按問竄逐猶爲不足豈可以削黜爲請乎元翼托名大臣負大罪而將免殿下爲人君父受厚誣而莫辨此皆臣子之罪也臣來自遐方驟叨言地只以主辱臣死爲今日第一義言發禍至有不可顧區區所見旣異同僚請命罷斥臣職答曰勿辭退待○司諫宋克訒啓曰頃日同僚因朴自興柳希奮之疏箚皆爲引避而臣以服制未盡獨不爲避所失大矣但凡論啓中最關新語則必通在家同僚乃是常規也南以恭帷房不謹等語曾所未聞而添入之際不復議及於臣此無非臣之見輕所致請命罷斥臣職答曰勿辭退待○刑房承旨權縉啓曰東萊府使朴慶業希功誣告事狀彰露兩司請鞫之論已發慶業勒發吏民使之爲己伸冤府人鄭奏濩呈疏於本院而見退矣以此觀之三司之稱爲五賊交章請罪之擧慶業非不聞知也所當席藁待罪之不暇而敢以倭船去來偃然馳啓其不畏公論嘗試朝廷之狀殊爲可惡惶恐敢啓傳曰知道朝廷時未處置倭船事狀啓不可不爲矣○大司憲金信元掌令尹讓持平閔德男獻納尹孝先正言李士慶任章合啓領議政柳永慶本以兇險之人濫據台鼎內結宮禁外植私黨擅弄權柄壅蔽聖聰排斥異己杜塞言路勢焰燻天道路以目患失之心久而益甚兇謀秘計無所不至包藏禍心無君負國之罪覆載所不容神人所共憤尙居具瞻之位未擧討惡之典衆怒日激公論難遏請亟命削奪官爵門外黜送元兇作惡無所不至者不有回邪樂禍之徒爲之羽翼則其勢亦何能滋蔓難圖至於此極也金大來李惟弘李效元成俊耉等或爲腹心或爲爪牙晝夜聚會有同鬼蜮洪湜宋聽其指嗾濁亂朝政行護軍李效元行副護軍李惟弘舍人成俊耉請竝命削奪官爵門外黜送吏曹參判洪湜吏曹正郞宋耉亦削奪官爵以爲黨惡者之戒答曰領相已諭不允李效元等此時不可罪之而但公論如此只罷職○弘文館箚請柳永慶李弘老奇自獻等快從公論王世子冊禮斯速擧行答曰治人不可已甚勿爲煩論祥後爲之之意前已議定姑待可矣○大司諫柳潚掌令尹訒持平楊時晋啓曰臣等論李元翼之罪而以削黜爲請矣伏見持平辛光業避嫌之辭則臣等疲軟之罪在所難免而且司諫宋克訒知大論將發多方巧避冒呈辭單其計不遂只遞兼職則卽稱孽六寸服制累日不出至於朴自興柳希奮疏箚之後兩司俱避而獨不來參反以南以恭帷房不謹爲未聞當合司初啓之日旣稱素無行檢故翌日連啓之時只釋其無行檢之實而已此非新語添入之比也宋克訒旣於初啓中無行檢之語書送謹悉而獨於帷房不謹之說則乃曰曾所未聞此事人人之所共聞何必枚擧憂服中香簡之說煩瀆於聖聰乎克訒非不詳知首末而欲以隻手掩其十目在臺閣者尙爾如此其他固不足說也臣等顯被人詆勢難仍冒請遞臣職答曰勿辭退待○庚戌獻納曺挺立啓曰臣伏見持平辛光業引避之辭則臣之疲軟不職之罪在所難免且見宋克訒避辭則南以恭帷房不謹等語曾所未聞云云當初合司啓中旣稱素無行檢則翌日連啓時所謂帷房不謹之語只釋其無行檢之實而已此非新語添入之比也而宋克訒執此爲言顯加詆斥請罷臣職答曰勿辭退待○執義朴榟掌令崔應虛啓曰李元翼以與聞大臣妄陳無根罔極之論上累君父之惡名下搆朝廷之罪案其罪固大而但以元翼病廢已久如無縱臾之人必不至此故只以削黜論之矣今見持平辛光業避辭則臣等論事疲軟之失在所難免至於司諫宋克訒當大論方張之日恣意營護略無忌憚況以恭啓辭中旣以無行檢及之則不謹之說乃其中緖餘何有別段之語而初書謹悉終敢異同謀爲擺落之計豈不痛哉雪君厚誣視爲餘事爭救私黨如恐不及其反覆巧避之迹固不足多辨而旣被詆排請罷臣等之職答曰勿辭退待○大司憲宋諄啓曰臣伏見持平辛光業引避之辭以爲李元翼以罔極惡名勒加於君父原情定罪按問竄逐猶爲不足云而臣於頃日擧劾只請削黜疲軟之失著矣至於司諫宋克訒避辭中有南以恭帷房不謹曾所未聞添入之際不復議及等語臣當初論以恭時所謂素無行檢者乃指帷房不謹等事決非添入之新語而如是冒托顯加詆斥請罷臣職答曰勿辭退待○弘文館上箚曰李元翼陷君罔上之罪決不可削黜而止則避嫌之辭實是共公之論而稽謝數日亦無所嫌大論將發多般巧避無君父護私黨之情狀旣已敗露且當初簡通中無行檢之語乃是帷房不謹之實而初書謹悉反以曾所未聞不復議及爲言前後反覆不一而足合司之啓旣已成罪則加律之請不在早晩以素無行檢之說簡通歸一則擧其實狀仍爲陳啓本非添入之語實合論事之體因疾追避亦無所嫌請竝命出仕司諫宋克訒遞差答曰依啓○辛亥江陵地鏡浦臺湖中有一巖石徙去二十步許○壬子以李挺元爲司諫柳潚爲副提學柳寅吉爲大司諫朴弘道爲副校理任性之爲修撰南以俊爲輔德李慶深爲黃海兵使○乙卯傳曰火砲匠二十餘名官員率領來初十日爲始連二日大內東宮放砲○館學儒生安佺等上疏曰伏以天下之惡名莫大於人子之不孝天下之至痛莫重於君父之被誣遭天下之至痛辨天下之惡名者豈可以地之疏遠言之輕淺爲戒而莫之言乎臣等竊觀李元翼以宗戚大臣敢做無根不測之語謂將延及於慈殿至以不孝惡名橫加於君父身上雖閭巷間匹夫匹婦以不孝詬罵則猶且呼天指日期死自辨之不暇以殿下無間之孝被元翼不道之言則凡在食土含血孰不痛心而切骨哉今我殿下不幸遭宮闈無前之變凡所處置各盡其道悌男兇逆之魁而但賜其死不施正刑逆㼁諸賊之首而只令安置不從庭請殿下之孝友至矣盡矣而元翼身爲大臣鞫獄之事無不與聞乃敢曰未曾一參鞫廳凡推鞫全未得聞佯以二年親鞫之獄諸賊承服之招皆以爲虛爲他日免禍之計大臣用心固如是乎且咀呪兇書實是內人諸賊之所作而一一承服昭示難掩謀害聖躬罪關宗社不可不枚擧實狀布告中外則頒敎之擧在所不已而及其告廟收議之際旣以爲當獻議而乃敢曰此事係是推鞫不敢有所左右至於一二外人之說旣出於其箚自上下問懇惻丁寧瞻聆所及莫不感泣而渠乃終始固諱以死自當曾謂愛君如父者果如是乎彼旣曰一二外人則其外人之縱臾可知而其所縱臾決非交淺者所能爲也以恭一奸賊也悖倫穢行不足道也黷貨殉財不足言也往者柳賊當路之時以恭雖在罪廢猶執朝權惟弘大來往來不絶三司銓選皆出其口至於壬寅年間鄭仁弘承召上來以恭抵書於永慶曰易與則陽尊難化則擊去其爲永慶腹心據此可知而然猶慮有成敗預據城社早爲之所外示扶護內懷反覆其陷於術者曾不致疑有如倀鬼之聽於虎可哀也已以恭之平生所畜只是喜事樂禍圖復反噬之計前焉而陰嗾趙慶起鄭復亨等搆成惡名迭上兇疏後焉而深知元翼好名干譽昏夜出入終始縱臾遂使老而不死者致疑於不當疑之地捏造無形至陳兇箚網打士林翻轉逆獄之幾實兆於此與前日全恩讓本之說讐母絶母之言相爲表裏而欲使我君俛首而受惡名欲使我臣子拱手而就死地豈不痛哉豈不慘哉今之救以恭者一則曰不見不聞構成暗昧以爲乘時構陷凡奸人隱匿之事自以爲昏夜無知幽暗莫覩及其蹤跡敗露情狀難掩則鬼目如電人見肺肝如此而謂之乘時構陷可乎一則曰起廢擢用實出於聖明之初政以恭有何奇才異行而敢以玉堂東壁首擬於諒闇之初政是不過永慶雖去餘論猶存故也謂之聖明之擢用則人可欺欺天乎以恭爲永慶之腹心爲大來輩謀主故永慶之致相以恭推奬也大來輩作孽以恭指嗾也以恭晨夜變服出入永慶之門人以南袞目之大來臨死顧謂都事曰此事以恭皆知我獨死耶此非諸賊之腹心謀主乎其言又曰朋友之義列於五倫臣與以恭情義相親輔車相依朋友獨列於五倫君臣不在於五倫朋友獨可救而君父不可顧乎況人臣義無私交而輔車相依互相營救則未知所友者何事耶古人云未知其人觀其友以恭眞其友也嗚呼非以恭永慶無以行其兇非元翼以恭無以遂其奸爲戚里者亦未免以恭之所賣則忘君護黨一至此哉噫此何等惡名此何等至痛而三司之論元翼止於削黜已爲失法近因調攝停啓之敎誅姦討逆之擧反與不緊公事而同歸於廢閣君父之所疾病安知非惡名之所祟耶昔我先朝見誣於丁應泰憂惶不寧累日廢政其時百僚伏閤久而後得請受誣於天朝將官猶將陳奏辨解被誣於我國臣子豈可含忍容貸使前古所無之惡名遲延時日而不爲之湔滌乎今三司以人主耳目論思之臣尙不能叫閤連啓卷舌退縮有若忘其至痛者然況望其百僚之伏閤抗章而請討也哉臣等俱沐右文之化粗知事君之義敢以一封短疏代尙方劍也伏願殿下快從公論亟正王法以解臣民之憤以全母子之天答曰省疏具悉予平日事大妃不孝遭宮闈罔極之慘變待大臣不誠蒙千古所無之惡名惟日夜自責恨不得入地以謝國人何敢咎於人哉況李元翼已罷職豈至於削黜爾等宜知予意靜攝之日勿爲瀆擾○丙辰政院啓曰臣等伏覩大內東宮砲手二十名連日放砲之敎始焉莫知其由徐而聞之則出於辟邪之擧云臣等聚首相顧不勝驚怪內間深遠雖未知有何等鬼妖驅除之術果載於何方而竊恐帝王弭災致祥之道則不在於是也儺禮逐鬼雖是故事而非時而有此則人孰不駭惑哉敬勝百邪邪不干正聖德當陽自宜消除況砲聲未必逐邪而只駭中外之聽聞區區所懷不敢不啓答曰自內參酌爲之不須煩啓○丁卯兩司請李弘老拿鞫前左議政奇自獻遠竄柳永慶金大來依律處斷答曰柳永慶罪目出於朝廷公議予不曾有言于其間矣至如陳賀一事則其時予在東宮永慶居師位予欲慰悅先王之意遣宮官于師傅處使之啓請以行此則非其罪也不須竝擧此事矣大槪不允之意諭之已盡勿煩可也金大來豈至於死也奇自獻罷職已過李弘老別無可鞫之事竝置之得宜○以奇允獻爲掌令金中淸爲文學○戊午傳曰昌德宮移御吉日以四月擇入○庚申禮曹啓曰審理冤獄修溝壑淨阡陌掩骼埋胔等事依前例爲先擧行各司及各道監司處知委何如傳曰我國祈雨例致節晩後行之農事無及竝依所啓施行各項祈雨節目竝速次第擧行○合司啓母子天倫君臣分義乃是天地之常經古今之通誼而前完平府院君李元翼不揆君臣之義敢間母子之天倫托以道路流聞做出無理不近之惡名橫加於君父有若朝廷實有是事者然使之見疑於當時得罪於後世其傾陷君父之狀昭著無疑而及其下問之際終始二說期死守口忍負聖明而不忍負私黨視君上如嬰兒見嚴旨如私札所對非所問其欺罔之罪亦所難逃至於未嘗一參鞫廳不知首末云者此不過欲以悌男諸賊爲虛事咀呪兇書爲無實爲他日翻轉之機媒將來網打之計其心所在極巧且慘不惟此也全恩之說嚆矢邪議救蘊之論囊橐奸宄一此一彼依阿觀望以爲後地賢相所爲果如是乎曾在戊申君位之危有若綴旒而默默被驅無異群羊及至今日搆虛捏無交亂兩宮其平日少廉曲謹之態適足爲欺世市譽之資而已有何名重之實而輕貸罔赦之罪只容罷職而止哉原情定罪削黜亦輕請亟命遠竄兵曹參判南以恭本以沴氣所種禍胎所毓家而忘孝國而不忠頃者壬辰之亂驅逐祖母不與同避及持母服之日帷房不謹待賓設饌行檢掃地只以主張邪議行險作孽爲能事凡攻擊傾軋之際潛形袖手坐嗾奸人雖爲兇計而不見其迹是以頤指永慶發蹤惟弘大來構陷鄭仁弘等至於竄逐幾陷死地者無非此人之手段而以計幸免得保首領禍心未已陰謀益肆又嗾趙慶起輩數人聚會於一處令人再三往復於渠家恣意黜竄終唆鄭復亨等及其女壻李元鎭等相繼陳疏欲以倫紀上不測之語構成罪案號召八方脅制君父此其不孝不忠之一段也及其上年頒敎事命下之後以恭又會元翼家潛相謀議勸構箚子至於元翼家子弟泣諫而猶不能止無非以恭終始縱臾而致然也非徒昏夜之間鞍馬之跡鄰里人所共見知元翼家臧獲輩亦皆歸咎於以恭此其章章可據者也究厥所由實出於以恭圖復反噬之計作爲唇齒晝夜區畫無所不至終欲網打而後已以至傾陷君父於不測之地前後搆捏忘君黨惡之罪擢髮難誅而近緣異議紛紜乘時營救持難至此臣等實未知聖意之所在也請命遠竄圍籬安置答曰李元翼已罷其職何至遠竄南以恭遞推覈處○司憲府啓曰高山縣監朴安禮目不知書發身諸將徵斂無藝民不堪命頃者影幀之行一境之民滿路號訴登山叱辱上下多官無不目視而耳聞以此欲鉗制其口肆用刑杖傷害人命如此之人不可一日在官請命罷職答曰推考覈處此後連啓不從○兩司請亟行世子冊禮答曰祥期亦不遠欲待後行之三司之意必有所見玆用依啓○壬戌傳曰內職不備淑儀揀擇自十一歲至十八歲處女單子捧入但中外士大夫隱匿不出者甚多依先朝聖敎處女隱匿不出者令法司十分着實糾劾繩以重律○兩司合啓曰新修法宮移御之擧一日爲急而久淹卑湫閭閻間行殿非徒事體苟簡咀呪作孽之事亦由於宮禁不嚴之所致今者移御之命已下臣民莫不拭目加額況邪祟之說喧播日甚妖不卜日而徙亦有古語請速爲移御以慰群下之望答曰自內參酌爲之○癸亥傳曰世子五鬼在艮方由何門入在何處吉方令禮官觀象監提調地官聚會一同看審以啓○傳曰移御後以實守門將入直雜人嚴禁譏察守門將十員加差出○甲子兩司合啓曰不孝是何等惡名雖在閭閻下賤之人被此無理不近之誣枉決不容一日安處而況此千古所無誣枉之惡名橫及於聖明臣等之瀝血叫閽一刻爲急而來二十日以文武科覆試兩司多官皆以監試官進參無一員餘存勢將停論科擧雖重其與爲君父辨誣大論輕重懸殊今此文武科覆試請命退行答曰不允覆試不可退行勿爲煩論○乙丑答合司曰李元翼身爲大臣敢上兇箚原情定罪自有其律豈但遠竄而已乎但此是勳戚大臣非如庶官何必盡律置之可矣南以恭以難明之事不可成罪更加詳盡論之○兩司引避曰爲君父昭雪倫紀上惡名一日爲急未兪之前決不可一刻自安遑及他事故臣等以文武覆試退行之意連日論執而非徒終不得請反下開場之命臣等冒居言地不能爲有無甚矣請命罷斥臣等之職答曰勿辭退待○禮曹啓曰試官擬望開場爲之事傳敎矣臣等承命來會而但臺諫方爲論啓不敢徑先擬望之意敢啓傳曰知道○禮曹退定文武科覆試於二十七日○傳曰慶運宮東門早閉晩開開閉時刻書啓○以韓纘男爲正言睦取善爲待敎李時言爲工曹判書朴毅長爲慶尙左兵使權晋慶爲黃海兵使崔有源爲兵曹參議朴東說爲刑曹參議鄭光績爲左尹金尙容爲右尹特授朴而章兵曹參判○丙寅禮曹啓曰有旨當初移御時旣已告廟今則不爲乎令禮官講定矣自上久處僻陋之地一國臣民皆懷憂悶今因咀呪妖變還移于法宮此實轉災爲祥之擧也祖宗在天之靈豈不慰悅於冥冥中乎再告移御之由恐不至於煩瀆乃出入必告之義也臣等愚見如是上裁施行何如傳曰議大臣定奪○以推鞫廳啓辭傳曰申渫以守令隨其所聞所見牒報似無可罪之事然臺諫論啓至此削奪官爵○丁卯司憲府啓曰國家設牧場於箭串近郊專爲牧養太僕馬群祖宗朝設立本意固非偶然而亂後苟簡納米許耕今至二十餘年襲謬不改强半橫截設柵豊草美水之地許與豪勢之人恣意耕種只以沙石磽确之處作爲馬場非徒許多馬匹瘦瘠倒損數多逃逸吃盡傍近民田禾穀及秋次知司僕等依憑捉馬調發人夫成群驅集於各處閭閻責辦酒肉索要人情孑遺殘氓怨罵盈路況太僕所納價米無補經費而有害馬政弊及生民至於此極請命自今春絶勿納米許耕以重馬政以紓民弊答曰令太僕寺議處○合司再啓李元翼南以恭事答曰李元翼削奪官爵門外黜送南以恭不須强爭○戊辰傳曰奏請使朴弘耉外居奴婢幷五口田三十結赴京子弟六品職除授副使李志完超資外居奴婢幷三口田二十結書狀官吳翊加資田十結外居奴婢幷二口堂上譯官朴仁祥上通事張世宏加資實職除授連三次赴京譯官鄭彦邦加資吏文學官李長培東班六品職除授若已行此職則陞敘東班職譯官黃孝誠等本衙門正職除授寫字官李廷祥東班六品職除授司憲府書吏李景茂書題待闕除授軍官金廷幹李尙規實職除授若已行實職則相當守令邊將除授他餘等一依戊申年陳奏使軍官賞格例察行○己巳政院啓曰正月十八日以鞫獄已畢刑章旣斷渙發綸音誕告中外瞻聆所及孰不欽仰不世之神武而胥快兇徒之伏辜也移御法宮適當此際億萬斯年之靈命維新於今日實國家無彊之休也第李雲祥福只等鞫廳議啓恭俟睿裁久無發落伏願亟賜丕蔽毋令桁楊腥穢之具再溷於新闕淸淨之所不勝幸甚且夏初差出鞫廳假注書雇立使令今者別無推鞫之事而仍設剩員浪費價布似不宜當請竝減下此後雖或有一二度議啓之事實注書足以隨參臣待罪該房區區所懷惶恐敢啓傳曰依啓二十六七日間無故日推鞫爲之完畢獄事近緣予有疾病未及爲之從當完獄矣○慶尙道生員河仁尙等上疏請以文貞公曺植從祀文廟答曰省疏具悉爾等之誠但從祀重典不可輕議姑待後日○兵曹判書朴承宗上疏乞解職省父病葬外祖答曰省疏具悉移御臨迫速爲往還仍傳曰給由馬○禮曹辛亥年昌德宮移御時凡肅拜人員當先行於大殿中殿東宮後仍詣大妃殿行禮事啓下今此昌德宮移御後依古例擧行何如啓依所啓施行○庚午傳曰移御日世子出由小新西門入金虎門矣還出敦化門外祗迎大駕乎令禮官講定○海平府院君尹根壽上箚曰伏以今者先來通事之還使臣狀啓中有老酋造船欲圖我國之語云此事之日後有無虛的雖難預知而旣有此聲息則在我國豈非憂方大者乎當壬辰倭難之際此賊請率兵來救賴天朝不許而其生心我國固已久矣今或謂李成樑故爲句引此酋將以殘破我國而得行其陰蓄之計亦難保其必無也又豈非重可憂者乎我國兵非不足而將不素鍊見敵輒走壬辰以來已事固然南北何殊胡倭奚別以輒走之兵當方張之虜不待兩軍交鋒而其勝敗固已前定豈待智者而知之乎今當倉卒遇敵遽難變脆爲强而猶可以致力者惟在於擇將而已不幸此耗不虛賊若來侵則先受敵者憂在關西當此之時此道閫帥豈容不擇新兵使邊應星循例陞授職至二品而對敵制勝未有見效人亦不以此期之而乃猝令當此大敵嗚呼其危哉此豈可以嘗試而望其僥倖不敗也哉郭再佑在壬辰亂初以匹夫起兵扼守鼎津遮截倭賊屢敗其猋銳之鋒以挫賊勢賊竟不敢渡鼎津而西向其績偉矣如再佑者當今名將一人而已昔在先朝令宰臣各陳所懷臣以邊境可虞敢薦再佑先王可之卽徵用再佑其後未久旋卽還家而再佑自罷山城防守之後辟穀不食惟茹松葉人稱導引識者謂金德齡以勇力絶倫爲人擠陷竟死非命再佑自以名將恐或不免故托於此而逃世揣其本情容或如此若起再佑使備西陲則自可抵當此賊而少紓聖上西顧之憂矣國事岌岌臣實惓惓且聞此虜所懼惟在於砲平安一道上下江邊多送砲手防戍各堡以礙此虜之來虜若渡江則平原馳突萬騎齊發此其所長在我御敵之道當避其所長而嬰城自守虜若近城齊發銃砲以挫其銳則鐵騎圍城此其所短或可制勝至於鴨綠一葦可渡且多淺灘奚必千艘而聲言若此指東發西兵家之謀先聲若此或令我專備西邊而忽出北方亦容或有此西北一帶似當一體防備批下備局○傳曰三司啓箚緊急事外他不緊事移御後入之○傳曰今日乃國忌不緊公事紛入不當矣儒生上疏覲親上疏何必國忌日呈入乎近日政院不遵舊例事甚多極爲非矣後勿如是一依前傳敎凡覲親掃墳依例呈辭上疏勿捧而國忌正日雜公事勿入○辛未生員洪茂績上疏曰臣等聞士不忘身不爲忠言不逆耳不爲諫故臣等不避出位之嫌敢干難犯之顔伏惟聖明幸加垂察焉臣等伏見李元翼以兩朝元老忠淸慷慨一心徇國今以言事將被不測之罪臣等跧伏草野聚首相嘆繼之以流涕曰以吾君聖明之德而不諒元翼之忠耶以元翼不世之忠而反蒙不測之罪耶臣等欲明元翼之無罪雷霆之威方震欲閉默而不言則被枉之痛誠深徘徊進退欲言而止者非止一再而忠憤所激不得不爾也臣等竊惟殿下自在春宮仁孝之德著聞中外及登大位不幸屢遭人倫之變珒㼁之變百僚盈庭以請按律而殿下不許以示惻怛之意是殿下友愛之德可謂至矣鄭造尹訒李偉卿輩語犯母后辭甚悖倫而殿下赫然亟示削黜之罰是殿下慈孝之誠可謂極矣雖大舜之處變無以加此聖上友愛之德慈孝之誠國人之所仰望而欣欣者也元翼身爲元老抱愛君之丹忠而豈不知殿下無間之德乎臣等伏覩元翼所上之箚竊惟其心之所在則不難知矣造訒之輩語犯母后皆被責罰而未幾旋復官職或居臺閣擢置淸要人心因此洶擾道路藉藉元翼旣知人心之如此又聞人言之如此則豈可如越視秦瘠而不思其有懷必達之義乎元翼之意必曰以吾君之誠孝而有是事耶以吾君之處變而有是言耶吾豈以諉諸道路之聞而不告君耶至以道路之聞密封章箚此實大臣先事入告之意昔宋英宗皇帝謂其臣韓琦曰太后待我無恩琦對曰自古聖帝明王不爲少矣然獨稱舜爲大孝豈其餘皆不孝耶父母慈愛而子孝此常事不足道父母不慈而子不失道乃可稱孝帝大悟自是不復言太后短未聞當時以此罪琦而書之史冊以爲美談況我殿下以大舜之孝無英宗之失元翼豈不知殿下之誠孝而謂殿下有是心有是事也天地鬼神昭布森列元翼之心不可誣也其箚辭曰聖人人倫之至聖明之時安有此事是則元翼固信殿下之誠孝而疑道路之言也嗚呼元翼平生愛君憂國之誠聖明之所洞燭國人之所共知乃於入地之年猶不忘君言不知裁觸犯天威惟其所恃者聖明所仗者忠信所愛者君父所憂者國事也原其本心豈有他腸臣等伏見李偉卿之疏曰母道自絶矣造訒之辭曰其可以國母待之乎若不以國母待之則置母后於何地當時臣民咸謂殿下必置之極刑曾未踰年布列淸要而時論亦無一言罪之者元翼聞道路之言不忍忘君妄瀆天聽欲釋道路之疑則時論以爲加君惡名竊未知論者之意何所據而然耶噫慢君莫造訒若也而殿下不惟置之又從而顯之愛君莫元翼若也而不惟忤之又從而罪之臣等恐殿下好惡之道或有所未盡也臣等竊聞人臣之能盡忠者不敢避難言之事人主之善容納者常欲聞難言之言然後下無隱情上無壅聽奸邪不作禍難不生元翼犯雷霆之威發難言之言其實愛君而無他也殿下試將造訒與元翼二事聽於國人則孰爲可罪孰爲可殺國人皆曰罪元翼則罪之可也國人皆曰赦元翼則赦之可也如有不合於國人之言而不可罪者罪之不可赦者赦之則豈可謂之公論乎臣等愚意如元翼者雖被誅戮不可以鎭定人心而只使元翼抱孤忠而冤死於聖明之世矣必誅殛造訒之輩以謝國人然後可以去道路之疑而鎭定人心也噫自古直臣言不激切不能動其君之意故周昌譬漢高於桀紂而漢高不之罪劉毅譬晋武於桓靈而晋武不之罪以殿下天地之量日月之明豈不容一孤忠元老而使人有以窺殿下之淺深乎削黜之命一下中外失望恐殿下含垢之量不得與天地同其大也臣等俱以草野踈蹤妄陳妄言非不知朝奏封章夕不知死所矣忠憤所激言不知裁寧死於聖明之下不忍使一脈公論晦塞而泯滅也伏願聖明恢天地之量開日月之明亟誅造訒偉卿等以彰聖上至誠無間之孝特宥元翼孤忠以伸國人公共之論使後世之人知大聖人之所作爲出尋常萬萬則宗社幸甚臣民幸甚不踏啓字以下○大司憲宋諄大司諫柳寅吉司諫李挺元掌令琴愷持平楊時晋辛光業獻納曺挺立正言李埁等啓曰臣等俱以無狀待罪言地職思其居擬救民生倒懸之急而竟受邪論之名至陷重究之罪決不可靦然就職重辱名器請罷臣等之職執義朴梓以病隨後來避幷答曰勿辭退待○設尊崇都監以領議政奇自獻爲都提調柳根李尙毅李爾瞻朴楗爲提調朴自興柳希發朴𥶇趙存道鄭遵柳汝恪黃中允權倜爲郞廳○領議政奇自獻上箚曰伏以臣素多疾病而近得耳鳴之症初則如秋蟲群鳴今則如群牛鬪吼或閉或開勢將漸至全聾凡人所言聽之杳杳茫茫久久僅辨其爲何語臣所兼帶如訓鍊都監最爲多事雖在家之時呈訴者連絡不絶如臣重聽決不能堪任伏乞命卽遞差且相臣必備三員稱之曰三公又必曰台鼎其意有在今者一員之闕已久是國無三公虧損之事固已多矣右議政鄭昌衍又爲呈辭想其病不至大段亟命敦諭出仕後他闕員亦速命卜國事幸甚答曰勿辭調理以行敦諭出仕卜相事依啓○戊戌大司憲宋諄以下啓曰邪之一字凡官猶不自安而臺諫負此名重究之罪他人尙難容貸而臺諫先自犯何敢强冒言地抗論時政得失乎玉堂乃一體之地而勉出至此竊未曉其意也請亟命罷斥臣等之職答曰勿辭退待弘文館上箚曰雖有嚴峻之譴而所論之正正中時瘼其所三避皆無所失請大司憲大司諫以下竝命出仕答曰依啓○全羅道出身徐克良等上疏陳兵使李應獬善政之狀政院啓曰兵使制閫之臣只管武官而鄰邑儒生贊譽此實衰世之事極爲寒心如此無理之疏監司亦曚然上送請推考傳曰何至推考姑置之○大司憲宋諄以下又啓曰官邪尙可劾而臣等主張邪論有罪不能討而臣等身犯重究甘心席藁無面伏蒲況彼玉堂請出之辭了無一端分明辨析之語徒極簡慢苟且而已臣等雖甚疲軟決不可俯首就職請亟罷斥答曰勿辭退待弘文館上箚曰知無不言言無不盡臺閣之職也不諫亦入從諫如流人君之德也況愛君憂國出於悃愊陳戒之辭莫非時務之切急者乎嚴譴一下怵惕四避勢所必至而所論公也非私則自無可避之嫌請大司憲以下幷命出仕答曰依啓○兩司請奇自獻遠竄李弘老拿鞫柳永慶金大來依律處斷答曰治人不必已甚用法寧失於輕勿爲煩執○以金夢虎爲掌令柳汝恪爲正言張自好爲副修撰○政院啓曰兩宮繕修之命出於民窮財竭之日臺諫所論實是公共聖上非但不卽嘉納反下無前之敎不勝未安惶恐敢啓答曰今繕修之事果如是建法宮之役則人雖不言自上亦不至於不辨菽麥何必此時强作不當爲之役乎人君所居不可專委一處脫有切迫可移之事其將寄寓於閭閻家乎外人不知熾張其議至於合啓豈不怪哉大槪我國人心浮薄不諒事體凡朝家一擧措一擧動必有主張過激之論者鼓其說而恐動之兩司例從而加之弊習已痼非今斯今自前如此是豈獨兩司之論乎予不得無言予素患心恙因病轉劇自去冬殆無寧日發言悖謬昏妄顚倒予亦爲悶政院憐而勿咎○繕修都監啓曰臺諫時方論啓不得齊坐料理之意敢啓傳曰臺諫雖論執予欲移御昌慶宮爲先料理以啓○弘文館上箚曰有一言而興邦者有一言而喪邦者王言之出可不愼哉臺諫之所以愛君憂國盡言不諱者豈欲主張邪論縶君上之手足乎臣等固知殿下之嚴敎出於一時之偶然臣等亦三司之一也伏覩聖敎不敢容默欲使吾君待臺諫不失其體面非敢曲庇也伏惟垂察焉答曰予意已諭于政院箚辭當留念焉○傳曰涼風長吹雨澤未洽盲巫祈雨及慶會樓池邊盤松祈雨竝速擧行○庚子司諫李挺元啓曰臣於合司席上以請停繕修之意發論而合啓矣非徒不見嘉納反以邪論重究爲敎首發此論使多官皆蒙峻旨者實臣之致也伏見昨日下政院之敎尤不勝悚慄臣以新進之人自信狂妄遇事輒爭使聖上致有未安之旨臣之罪戾至此極矣請命罷斥臣職答曰勿辭退待○大司憲宋諄大司諫柳寅吉掌令琴愷持平楊時晋辛光業獻納曺挺立正言李埁啓曰臣等待罪言地不敢容默瀝血封章未蒙允兪遜避至四不獲遞免分義所關難容强聒黽勉就職而伏見司諫李挺元引避之辭辭極剴切臣等疲軟之失至此著矣請罷臣等之職答曰勿辭退待○弘文館上箚曰兩司之請停繕修實出於愛民力反承嚴譴則其所累啓勢固然矣自上引咎溫旨丁寧臣直君仁上下交孚當初嚴譴更無未安於心而先自强避以啓瀆擾之端勢難在職分義所關旣已就職而他員更避則其所追避不得已也有何所失請大司憲以下竝命出仕司諫遞差答曰依啓○領議政奇自獻再箚曰伏奉聖批以勿辭調理爲敎臣自感激不知所達而但臣重聽之病非調理可差之症雖非伏枕疾痛呻吟之病許多軍士訴語之際全然不能解聽有時訴東而答西問西而應東軍人亦有怪笑之色伏慮臣犬馬之齒漸多則氣血必益漸衰耳病必益漸深是豈針灸藥餌之所可療治之疾哉此臣之所以昧死再瀆而不知止者也在朝之臣年雖多於臣若非重聽者則誰不可堪伏乞聖慈亟遞臣訓鍊都監都提調不勝幸甚答曰宜遵前旨調理勿辭○辛丑以金質幹爲執義南以俊司諫裵大維輔德安弘量兼說書○俄而自內傳呼曰大臣原任大臣皆入於是原任大臣及三公六承旨史官皆入中門內以俟○弘文館副提學宋應洵等上箚曰領議政柳永慶竊據台鼎七年于玆擅弄朝綱威福由己夤緣戚里勢焰燻天子姪姻婭布列顯要一時臺閣盡入頤指氣使之中朝家爵賞以爲酬功報恩之資欺君罔上無所不至以言其貪黷則陸輸水運罔四方之利以言其兇暴則肆然無忌離一國之心媢疾正論橫斥士類其禍必至於害家凶國而加以包藏禍心聚合群兇日夜謀議凡有血氣莫不扼腕言官之請黜實出於公共之論矣考出○傳曰皇恩罔極不可不謝況在先朝誥冕之賜親行謝皇恩禮後百官陳賀今依此例二十一日早朝自上先謝皇恩後百官陳賀可矣依此擧行儀注竝磨鍊以啓○乙未傳曰出宮時誥命龍亭前依前例鼓樂前導似當令禮官議處禮曹啓曰凡親祭禮文自散齋之日不聽樂明日乃致齋之日故儀注之中出宮時軒架陳列於駕前稍遠處鼓樂前導似爲無妨依上敎擧行○王詣奉慈殿齋宿○丙申王祭後還宮○寧原君洪可臣卒○持平韓明勗啓曰頃日本府齊坐時同僚相議謂臣曰南以恭合司之論雖不可遽停以合啓爲之之意相議於諫院如何云云臣詣闕下將此曲折面言于諫院之官則正言楊時晋曰不可以言相通必有通簡然後可以轉議於在家同僚處云云臣書簡以付矣今見獻納鄭遵避嫌之辭是乃簡通中往復之語也臣因僚議通書于諫院致此鬧端臣何敢自謂無失而冒居言地乎請命遞斥臣職○掌令李命男啓曰本府齊坐時執義柳希亮以南以恭停啓之意通于完席僚議以爲不可遽停當通議于諫院云臣同在一席終無違異故持平韓明勗將此意通于諫院臣亦不爲無失請命罷職○正言楊時晋啓曰以恭之縱臾元翼構陷君父之罪實浮於元翼故當初議律之差殊及今合司之停否皆出於此也頃者李元翼事停啓時席上有援古例欲降以恭於合司者臣與獻納臣鄭遵合辭言曰非大臣不爲合司是雖古例而今以恭則不然脅君護逆罪極人臣但當觀其罪之輕重如何不可以爵秩高下而膠守舊例降爲合啓也云云則席上皆以臣等之言爲是因以合啓連啓矣日昨憲府因其僚議以南以恭事降爲合啓之意通于本院臣卽通于同僚則獻納臣鄭遵正言臣黃中允皆以不可輕議之意答送故臣卽以同僚所答之辭回報於憲府矣今者獻納鄭遵因簡通往復之事被斥於執義臣柳希亮至於引避臣之所見旣與同僚無異則何敢獨爲無失而偃然仍冒乎請命罷斥臣職○正言黃中允啓曰臺諫論人旣定其罪則固不可減欲停而漸降非論事之體也況以恭縱臾元翼陷君黨逆兩司合司論議愈峻豈可以一人所脅而遽爲俯首耶臣之妄見如此乃以切不可輕議爲答及見柳希亮再通於持平韓明勗之簡則黃正言切不可之語尤可笑也其輕侮陵轢一至於此是豈兩司相敬之義耶臣橫被醜詆不可靦冒請命罷斥臣職○掌令尹趌啓曰南以恭合司之啓有或停或降之論臣亦與聞致有鬧端臣罪大矣不可仍冒請命遞斥臣職○執義柳希亮啓曰日者臣與大司憲朴楗或遇於私第或會於公廳說話之間議停李元翼之論厥後臣見楗相議簡通答曰論列今已五箇月事涉支離聖明亦旣酌處恐不可相持太久後日公會楗又發此議仍曰南以恭事則吾欲以合啓降之如何臣曰合啓之事以合司陞之則有例合司之事以合啓降之亦有例乎停則停之不停則不停論事之體恐不當如是後以本府齊坐僚員皆會于府中乃於完席上臣與持平韓明勗竝發曰李廷龜之論若是其持久何也朴楗曰鄭寅之論亦何久執也臣曰李廷龜事初非公議所發出自私嫉之地不可不速停楗曰廷龜今番被駁出於通事酋長之說外間果有之矣李事從後處之南以恭之論以合啓降之如何臣曰根本之論旣停則無據枝葉不須獨持而鄙生之意曾已備陳今不敢更爲可否楗曰吾意少無介滯但年少輩堅執奈何臣曰年少輩誰楗曰諫院官鄭遵矣臣曰他人容或爲此議至於鄭獻納則吾極怪之獻納乃鄭造之弟也近日騷擾之本誰也獻納元不參此論可也何其干預此中主張操縱乎大憲不答他僚亦微笑無言持平韓明勗詣闕之後作簡以降以合啓之意通于諫院翌日鄭遵答曰或仍或下輕重係焉不宜容易議之黃中允答曰恐切不可輕議臣賦性輕脫不能有所懷而終默乃書送於前者謹悉之末曰此論之停不停自有公議者似非鄭造之弟鄭獻納所可操縱弛張也黃正言切不可之語尤爲可笑云臣昔在泮宮始見黃中允雖未嘗接語章甫之間頗有才名臣亦以爲可人矣今其答通以切不可書之其意蓋欲爲加鄭造一層語媚悅鄭遵也中允乃敢托身於鄭藪仰鄭遵鼻息曲迎其旨此臣之所以笑之者也今見鄭遵斥臣之辭滿紙譸張或以游言自明或以佞語容悅固不足數矣第於其中斥臣以抵掌擔當旣停元翼之論又將因此停啓以恭其間曲折備陳於前不復更爲一二而鄭遵持此兩款以爲攻臣之大目者其意以爲不如是則難激天怒敢做如此誣罔之語惑亂聖聰吁亦慘矣其爲奸巧之計豈鄭遵所獨爲者乎必有師受之地與之深辨臣實恥焉臣兄臣希奮曾見此輩以無形縱臾之言陷人於必殺之地竊恐舐糠及米之禍將及於厥躬陳情乞骸皆出於不得已也則初無過誤之失有何遷改之事乎至於梁竇之比乃人臣不敢聞不忍言者也鄭遵輩陰相構捏發於話頭此豈但臣等痛心而折骨其在聖明亦所當瞿然而深察者也鄭遵乃奸賊之孫接跡朝端得齒衣冠容而置之士類之待遵是可謂過厚矣臣前爲司諫時掌令崔應虛來問以不爲相會禮之由臣曰不欲與遵同席吾若行公遵欲相會必不與相容仍有所云云今乃謂以渠攻元翼之故欲加論劾復搆至此要激天怒而張己功者顔皮厚矣臺廳存問之說果似有之兩司之官隔帳而坐循他混問從人之情也而鄭遵引此以爲疵臣之一助不亦異乎臣爲司諫未嘗行公絶無簡通憲府之事至於五箇月太支離之說則乃忝本職之後答朴楗簡通之辭也鄭遵所云云臣實未曉遵之造語不實擧此可反臣蒙誤恩再忝言地而未免蹤跡孤危呼唱供仕心如死灰旣入旋出亶爲國有大慶義當趨走於蹈舞之列强顔行公未滿數箇日字一進春坊從班一進慶運宮糾察一參本府齊坐而不詣合廳者不欲與鄭遵相會之初心尙滿於腔裏故也鄭遵反以爲他日立功之地欲陷臣於不測其所謂他日者指何日也立功者指何功也臣竊願與鄭遵對辨於司寇矣假曰攻元翼論以恭雖出於公共之義而堂堂聖朝豈無主張公議之士類而必借奸孽之手任其闔闢然後乃可以尊君父主公議乎此輩每以姻戚貴近等語作爲攻臣等之奇貨臣實姻戚也其言何可避也至於恃勢陵轢之詆乃其自道也鄭遵席十世難宥之惡無一片蓋愆之善而聖朝無棄物雖得齒於仕版公議尙有一脈不容於搢紳之間久矣當國之臣辟於所親引入淸班敎猱升木任其跳踉戕人病國罔有紀極攘臂橫恣有甚於勢家之頑僮反以恃勢爲臣之罪名臣實痛焉臣旣被醜詆決不可一刻仍冒請命罷斥臣職竝答曰勿辭退待○丙午王下趙溭疏于政院仍傳曰自祖宗朝慈殿各處別宮之時非一而況大妃供奉扈衛無異前日宮內亦無鬼邪之變則爾所云云者何意爾何敢幸朝廷之無人冒上兇章侮弄君上此非爾獨爲之事必有指嗾巨奸上天下臨其直指以對以此傳敎召趙溭推問以啓政院啓曰問于趙溭則自祖宗朝慈殿各處別宮之時雖曰非一而臣生乎晩世何可知祖宗之舊例乎敢以耳目聞見仰叫九重而輒以古有爲敎臣不勝惶悶之至鬼邪之變則兒童走卒皆曰我聖上亦避鬼變而大妃獨不避焉云則臣之所言實出愛君之至豈可聽人指嗾自犯於雷霆之威哉天日下臨臣不可以欺此心況可以欺聖明乎此外無言只俟斧鉞而已光海君日記卷第九十一○丁未弘文館上箚論南以恭請快從公論不許此後連箚不從○弘文館副提學柳潚副應敎韓纉男校理柳活修撰任性之李埁等上箚曰伏以兩司竝引嫌而退以恭之罪國人所知也老病之人雖不可深誅而縱臾之惡斷不可輕貸故當初請罪時以恭加元翼者實公議也合啓重論不欲容易降之者深得言官論事之體以合司降爲合啓事涉苟且兩司之體在於相敬簡通之中語甚慢侮至以無據枝葉及無形縱臾陷人必殺等語滿紙譸張欲護以恭之罪以恭縱臾之狀鄰里之人所洞見子弟之泣諫內外臧獲之所倡說則一國皆然十目難掩決非希亮隻手之可障而不有公論至於此極則三司五月之爭其將盡歸於虛地而君父罔極之惡名抑將未雪於千億耶請獻納鄭遵正言楊時晋黃中允出仕大司憲朴楗執義柳希亮掌令尹趌李命男持平韓明勗竝命遞差答曰依啓○戊申傳曰聖母追封之典實皇上罔極之恩也迎誥翌日時任議政發程叩謝於龍墀之下可也慶行已久使臣被論我國之事雖本如此其於事體極爲未安諸大臣皆老病無可往之人謝恩使以無故人擇差以八月初旬前先送陳奏使觀勢發送○承政院啓請正柳永慶金大來奇自獻李弘老等罪傳曰公議雖嚴事體亦大先朝倚毗宰從之臣何忍遽置重典予意如此政院知悉又啓曰奉敎兪好曾待敎睦取善累招不進請更牌招傅曰近來國綱解弛人心不淑新進之輩全莫識義理所謂史官是何等高蹈而一招再招至於累招而或堅臥不起或下鄕不來君臣之義果如是乎先罷後推以警其慢習○傳曰統制使李應彪咸鏡監司柳公亮引見○正言黃中允啓曰今見執義柳希亮避嫌辭則有曰欲爲加一層語媚悅鄭家又曰乃敢托身於鄭藪仰鄭鼻息曲迎其旨云設令加一層論以恭縱臾之罪初豈爲可笑之事乎其言曰合啓之事以合司陞之則有例合司之事以合啓降之亦有例乎云則合司之不可降渠亦自知之矣渠旣自知而以臣之切不可爲可笑不亦異乎嗚呼合司之啓旣出於一國公共則前後爲其論者果皆媚悅鄭家乎亦皆仰鄭鼻息者乎希亮所謂曲迎其旨者臣實未曉也果如希亮之言則人之私庇以恭曲護以恭亦皆托身於其藪仰鼻息迎其旨者乎被詆至此不可仍冒請命罷斥臣職答曰勿辭退待○正言楊時晋啓曰今見正言黃中允再避之辭則乃再被厚詆於前執義柳希亮之故也當初合司之不可停不可降之論臣亦與焉臣何敢以獨免其斥爲幸而偃然仍冒請命遞斥臣職答曰勿辭退待○獻納鄭遵啓曰希亮乘人不虞傳檄挑戰臣固知有今日傾陷之計故前日避辭中所謂醜詆厚訾使臣必欲先動而後乘之者此也臣不足爲怪希亮自知是非懸絶不復取勝含怒蓄憤踴躍詬罵辱兄及祖有若無知下賤庸言相攻者然臣於此不勝怪痛焉且念臣曾祖先臣鄭彦慤往在甲辰遭父喪丙午服闋乙巳之事全不干涉亦不參勳國乘所載昭然可考及丁未秋以時任副提學因女子李纉金妻大歸光州與纉金三寸李櫓李楗等送行于良才驛同見壁上榜書以王室至親玉堂長官旣見其書不敢不達若觀世子師傅賓客相見時具服云者乃謂具遠遊冠絳紗袍也世子若不具此服則宮官亦以時服陪侍行禮不可着公服也令禮官議處○館學儒生李蒧等上疏請亟斬顯門許國等以定國是又正以恭元翼之罪以絶兇逆之根源○司諫鄭造正言韓玉啓曰待罪言地莫補絲毫論事不切誠未格天奉職無狀罪合萬死南海罪人成俊耉造給家舍之守令得保在官使蔑法跋扈安居深閣之罪人晏然偃息臣等矇然不察未卽糾劾不職之失在所難免至於義州府尹朴燁多殺人命淫奸府婢恣行貪饕罪固罔赦而久未蒙允臣等徒知上下相持之爲未安而率爾停啓矣今聞物議府有一婢乃燁所奸之人燁以書狀官崔應虛曾私此婢與之同餞于鴨江及其餞罷乃以其婢結縛沈江繫船往來云蓋不勝妬忌之心而爲此無理之事燁私奸之狀益著無疑且府別監李春發之子弓馬之技爲一府第一而燁因怒杖殺之有戶長吏聞燁欲杖自縊於官門此殺人之昭著也其他被杖殞命不知其幾且大同屬驛名馬以賤直抑賣而奪之遼東軍價布盡爲貿參於江邊以爲入己之資此其貪取之實狀也物情譁然以臣等徑先停啓爲非臣等所失至此尤大決不可仍冒請命罷斥臣等之職答曰勿辭退待○辛酉右議政鄭昌衍初度呈辭入啓答曰自上方患寒疾而冒寒親鞫則大臣雖或有微恙此時豈可呈辭調理參鞫事諭之遣內醫看病○寧越儒生嚴愼上疏曰本郡有麥穗兩岐之瑞請書諸史冊以紀聖上德化之盛仍褒郡守治績呈政院還出給○兩司合啓曰罪人成俊耉以永慶腹心論以減死安置絶島國法至嚴不可私撓而豊川府使鄭山雷前爲南海縣令時爲俊耉營造大屋撤毁圍籬事之實狀昭著於慶尙監司査覈之啓守令安得爲罪人役民造屋罪人安得撤其籬偃息自如乎其無君上蔑王法之罪不可不隨現痛繩請鄭山雷拿鞫定罪成俊耉移配北道絶塞答曰徐當發落○司諫院連啓請任義金去病亟命罷改答曰賞善奬能所以聳動激勸今也非徒不賞又從而罷職則人必解體矣任義之功帥臣累啓金去病之事御史親見此而不足信則所可信者何在待人不可如是太薄勿爲煩執○司憲府啓曰端川郡守朴孝誠與罪人李惟弘結爲婚媾惟弘以永慶腹心安置絶塞則士大夫義當絶之而敢與逆儻作爲一家其蔑王法輕朝廷之罪不可不懲治請命削去仕版從之○司諫院啓曰義州府尹朴燁性本殘酷到處殺人不知其數及授本職益肆其毒小不如意輒加慘刑吏民之斃不知其幾許環府之民怨呼徹天流入他境意外不測之變有不忍言其他剝民膏血希望爵賞私奸府婢恣行淫悖之事不一而足所聞騰播國人愈憤請勿留難亟命削去仕版答曰所論過矣不允○癸亥兩司合啓曰臣等伏見昨日聖批以徐當發落爲敎臣等之惑滋甚焉罪人成俊耉以永慶腹心論以減死安置絶島國法甚嚴不可私撓而豊川府使鄭山雷前爲南海縣令時爲俊耉營造大屋撤其圍籬偃息自如乎其無君上蔑王法之罪極爲駭憤事之實狀旣已昭著於本道監司査覈之啓有何可疑之事而持難如是乎請鄭山雷亟命拿鞫定罪成俊耉移配北道絶塞不從連啓不從○答府院朴燁事曰徐當發落遂姑停○丁卯傳曰朴燁權成己李執中事令本道覈實以啓事下諭○戊辰答右議政鄭昌衍再度呈辭曰辭章又至深用驚怪卿以同休戚大臣詎忍爲辭退之計乎宜體予意調理出仕○傳曰左相處遣內醫不離看病○答左議政箚曰省箚足見所陳誠悃深用感歎予當體念以行但寒節已深決不可冒寒下歸宜遵前旨勿爲退去之計○壬申左議政鄭仁弘上箚乞歸○答合啓曰三聘渫等與德龍彦春有異矣昔在先朝申景禧誣告殺人甚多而其時不施反坐之律先王之意可想矣三聘等況已定罪勿爲煩執罪人入處家舍雖或弊壞守令擅改造家果有妄作之失然至謂傑構則過實矣鄭山雷罷職成俊耉都事改排圍籬則何必改排乎不允秘密事不允光海君日記卷第九十六○以大妃殿諺旨踏啓字下賓廳曰第五岡不下於第二岡少無欠缺須得一岡雙墳之處定之傳曰第二岡乃大行大王擇定者聖意有在第五岡先王所不知之地而慈敎如此事係重大予亦不知所爲其詳議以啓李恒福議懿仁之喪術官亦以第五岡爲吉大行王欲卜深邃之地故用第二岡今聞有家長之忌此則當問於相士奇自獻議嘗聞頒降時完了無餘蘊此卽先朝光國大勳所以增光前烈者也今此禮部覆題亦有業已備細昭雪炳如日星頒給該國確如金石等語可見此事非始結局於今日也至如先王被誣固可駭痛之甚而天朝亦不以閑漫文字間無稽不根之說有所致疑於我至曰更有何不白之冤云云以此觀之則初不待我國之陳奏而卞誣已盡矣若以此爲無前之大慶則臣未能詳知而旣蒙皇敕之明降恩典稠疊在外藩之道安敢有所輕重於其間也告廟陳賀等事雖依舊例擧行亦無所不可伏惟上裁鄭昌衍病不收議大臣之意如此上裁施行